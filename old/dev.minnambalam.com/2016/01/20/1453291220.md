author:மின்அம்பலம் எழுத்தாளர்
tags:3

#ராஜஸ்தான் ரேஷன் சிஸ்டம் - மக்கள் பாடு திண்டாட்டம்!

ராஜஸ்தானில் இதுவரை சிகப்பு வண்ணத்தில் வழங்கப்பட்ட ரேசன் கார்டுகள் இனி நீல வண்ணத்தில் வழங்கப்படும் என அறிவிக்கப்பட்டுள்ளது. அதன் காரணமாக ஒரு கோடியே நாற்பது லட்சம் பேர் வரை பாதிக்கப்பட்டுள்ளதாக தெரியவருகிறது.  . இந்த நீலவண்ண அட்டையை கொண்டு கோதுமை பெற முடியாது மண்ணெண்ணை மட்டுமே பெற முடியும். இந்திய மாநிலங்களில் தேசிய உணவு பாதுகாப்பு சட்டத்தை அமல் படுத்தியது ராஜஸ்தான் மட்டும்தான்தான். கடந்த 2013- ம் ஆண்டு ஆகஸ்டு மாதம் இந்த சட்டம் அமலுக்கு வந்தது.அப்போது ராஜஸ்தானை காங்கிரஸ் கட்சி ஆட்சி செய்துகொண்டிருந்தது.முதலமைச்சராக அசோக் கெலோட் இருந்தார். சட்டப்பேரவை தேர்தல் டிசம்பர் 2013 -ல் நெருங்கியதை தொடர்ந்து அவசர அவசரமாக உணவு பாதுகாப்புச் சட்டத்தை அமல்படுத்தினார்.தற்பொழுது பாரதிய ஜனதா ஆட்சியில் வசுந்தரா ராஜே முதல்வராக இருக்கிறார்.எனினும் அந்த சட்டமே தொடர்கிறது. முன்பு அந்தியோதயா என்ற திட்டத்தின் கீழ் அரிசி அல்லது கோதுமையை 35 கிலோ வரை பெற்றனர். இந்த திட்டத்தில் அரிசி கிலோ ஒன்றுக்கு மூன்று ரூபாய் கட்டணத்தில் வழங்கப்பட்டது. கோதுமை இரண்டு ரூபாய் கட்டணத்தில் வழங்கப்பட்டது.இந்த திட்டத்தின் மூலம் 9.3 லட்சம் குடும்பங்கள் பயனடைந்து வந்தன.இது தற்போது 4.9 லட்சம் குடும்பங்களாக குறைக்கப்பட்டிருக்கிறது.காரணம் தேசிய உணவு பாதுகாப்பு சட்டம். 2002ம் ஆண்டு எடுக்கப்பட்ட மக்கள் தொகை கணக்கெடுப்பு அடிப்படையிலேயே இந்த சட்டம் உருவாக்கப்பட்டது.உண்மையில் 2013ம் ஆண்டு எடுக்கப்பட்ட மக்கள் தொகை கணக்கெடுப்பையே கணக்கில் எடுத்துக்கொண்டிருந்திருக்க வேண்டும்.அது சில மாதங்களுக்கு முன்பு தான் வெளியானது.அதுமட்டுமல்லாமல் 2002 -ல் இருந்த விலைவாசிக்கும் 2013 -ல் இருந்த விலைவாசிக்கும் மலையளவு வித்தியாசம் இருக்கிறது. இதன் காரணமாக வறுமைக்கோட்டுக்குக்  கீழ் இருந்தவர்கள் பலரும் வறுமைக்கோட்டில் உள்ளவர்கள் என்ற தலைப்பின் கீழ் வந்திருக்கிறார்கள். இதன்மூலம் சிகப்புவண்ண ரேசன் அட்டை என்பது நீல அட்டையாக மாறி இருக்கிறது.இதனால் ரேசனில் மலிவு விலையில் கோதுமை வாங்கிய பலரும் இன்று சந்தையில் விற்கிற விலைக்கு வாங்கியாக வேண்டிய கட்டாயத்திற்கு தள்ளப்பட்டிருக்கின்றனர். குறிப்பாக பழங்குடியினரும்,கிராமத்தினரும் இதனால் கடுமையாக பாதிக்கப்பட்டிருக்கிறார்கள். அது மட்டுமல்லாமல் தற்பொழுது சில மாதங்களாக தேசிய ஊரக வேலை வாய்ப்பு திட்டமும் தற்பொழுது அமலில் இல்லை. அதில் 3000 ரூபாய் வரை பெற்ற பலரும் தற்பொழுது வேலையில்லாமல் தவித்துக்கொண்டிருக்கின்றனர். இதுபோல வயதானவர்கள், கணவனால் கைவிடப்பட்டவர்கள், கணவர்களை இழந்தவர்கள், வீடற்ற ஏழைகள் என பலரும் பாதிக்கப்பட்டிருக்கின்றனர். தேசிய உணவு பாதுகாப்பு சட்டத்தை அமல் படுத்தினால் என்ன ஆகும் என்பதற்கு ராஜஸ்தானின் இந்த நிலையை இதன்மூலம் புரிந்து கொள்ள முடிகிறது. 

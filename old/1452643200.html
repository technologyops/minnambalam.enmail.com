<head>
<meta http-equiv="content-type" content="text/html; charset=utf-8" />
<meta name="viewport" content="width=device-width, initial-scale=1.0">
<link rel="shortcut icon" href="/favicon.ico">
<link rel="icon" type="image/png" href="/favicon.png">
<link rel="apple-touch-icon" href="/apple-touch-icon.png">
<link rel="stylesheet" href="/site.css" media="all">
<title>மின்அம்பலம்</title>
</head>
<body>
<div class="container">
<div class="section">
 <a href="/"><img src="apple-touch-icon.png" width="144" height="144"></a>
 <h1 class="section-heading"><a href="/">மின்அம்பலம்</a></h1>
</div><h2>கரையும் செல்வாக்கு. கலக்கத்தில் விஜயகாந்த் ?</h2><strong><p>புதன்,13 ஜனவரி 2016<br/>எகலைவன்</p></strong><p>தேசிய முற்போக்கு திராவிடர்  கழகத் தலைவரான விஜயகாந்த்தை பாரதிய ஜனதா கட்சி பிரமுகர்கள் சந்தித்து எங்கள் கட்சியோடு கூட்டணிக்கு வாருங்கள் என்று அழைப்பு விடுக்கிறார்கள். மறுபுறம் தி.மு.க.வின் தலைவர் கலைஞர் அவர்கள் எங்கள் கட்சியோடு கூட்டணிக்கு வாருங்கள் என்று அழைப்பு விடுக்கின்றார். மற்றொரு தேசிய கட்சியான காங்கிரஸ் கட்சியும் எங்களோடுதான் கூட்டணிக்கு வரவேண்டும் என்று விஜயகாந்தை அழைக்கிறார்கள். சமீபத்தில் புதியதாக உருவான ‘மக்கள் நல கூட்டியக்கம்’ கட்சியினரும் சளைக்காமல் சென்று விஜயகாந்தை சந்தித்து எஙகள் கூட்டணிக்கு வாருங்கள் என்று பேசி திரும்புகிறார்கள்.</p><p>இவர்களின் நோக்கம் எல்லாம் விஜயகாந்த் தங்களின் கட்சியோடு கூட்டணி சேர வேண்டும் என்பதுதான்…</p><p>அதற்கு காரணம் அவரிடம் உள்ள பத்து சதவீத ஓட்டு வங்கிதான் என்கிறார்கள். உண்மையில் இப்போது அவரிடம் அந்த பத்து சதவீத ஓட்டு வங்கி இருக்கிறதா என்ற கேள்விக்கு முன்னால், அந்த பத்து சதவீத ஓட்டு வங்கி எப்படி உருவானது என்பதை அலசியாக வேண்டும்.</p><p>1991- முதல் 1996 வரையிலான அ.தி.மு.க. ஆட்சி மீது மக்களுக்கு ஒரு அதிருப்தி இருந்தது. அந்த நேரத்தில் மீண்டும் அ.தி.மு.க.வோடுதான் கூட்டணி  என்று அடம்பிடித்து அறிவித்தார் அப்போதைய காங்கிரஸ் கட்சியின் தேசிய தலைவர் நரசிம்மராவ். அதற்கு எதிர்ப்பு தெரிவித்து கட்சியை விட்டு வெளியேறி தமிழ் மாநில காங்கிரஸ் கட்சி என்ற புதிய கட்சியை தொடங்கினார் ஜி.கே. மூப்பனார். அதற்கு மக்களிடமும் சரி, காங்கிரஸ் கட்சியினரிடமும் சரி அமோக வரவேற்பு இருந்தது. அந்த 96- ல் நடந்த சட்டமன்ற தேர்தலில் தி.மு.க. கூட்டணியில் சேர்ந்த மூப்பனாரின் தமிழ் மாநில காங்கிரஸ் கட்சி சட்டசபையில் எதிர்கட்சி அந்தஸ்த்தை பெற்றது.</p><p>இதை சுட்டிக்காட்டிபேசுவதற்கு காரணம் இருக்கிறது. இரண்டு திராவிட கட்சிகளுக்கும் எதிராக மக்களிடம் ஒரு மாற்று அணி அல்லது புதிய கட்சி என்ற தாக்கமும் ஏக்கமும் இருந்துகொண்டே இருக்கிறது என்பதுதான்.</p><p>அந்த வகையில்தான் பாட்டாளி மக்கள் கட்சி உதயமானபோது உழைக்கும் மக்களின் கட்சியாக பலரும் அதை உள்வாங்கிக்கொண்டார்கள். 96-ம் ஆண்டு அவர்கள் நடத்திய ‘வாழ்வுரிமை மாநாடு பேரணி’ அதற்கொரு சாட்சியாக கூறலாம். சாதிக் கட்சி என்றாலும் அனைத்து சமூகத்தவர்களும் பங்கெடுத்துக்கொண்டு புதிய அரசியல் கட்சி என்ற பலத்தை கொடுத்தார்கள்.காரணம் தி.மு.க.-அ.தி.மு.க கட்சிகளுக்கு மாற்று சக்தியாக இது இருக்கும் என்ற நம்பிக்கைதான்.</p><p>ஆனால் பின்னாளில் எந்த அரசியல் கட்சிக்கு நாங்கள் மாற்று கட்சி என்றார்களோ அதே அ.தி.மு.க.- தி.மு.க.வுடன் மாறி மாறி கூட்டணி வைத்துக்கொண்டது பாட்டாளி மக்கள் கட்சி. அதனாலேயே மாற்று கட்சி என்று மக்கள் வைத்திருந்த நம்பிக்கையை இழக்கத் தொடங்கியது. பல முக்கிய நிர்வாகிகளும் ஆதரவாளர்களும் எங்கிருந்து வந்து இந்த  கட்சியில் இணைந்தார்களோ, பழையபடி வந்த இடத்திற்கே திரும்பி விட்டார்கள். சிலர் வெறுத்துபோய் ஒதுங்கிக்கொண்டார்கள். இன்று மூன்றரை சதவீத வாக்குகளை தக்கவைத்துக்கொள்ள போராடும் கட்சியாக இருக்கிறது பா.ம.க.</p><p>அடுத்த எதிர்பார்ப்பு மறுமலர்ச்சி திராவிட முன்னேற்ற கழகத்தை தொடங்கிய வைகோவிடம் இருந்தது. தி.மு.க. விட்டு அவரை நீக்கியவுடன் மக்களும் சரி , தி.மு.க.வில் இருந்த தொண்டர்களும் சரி கொதித்துப்போனார்கள். கட்சியில் சரிபாதி நிர்வாகிகள் பிரிந்து வைகோவுடன் வந்தார்கள். புதிய கட்சியை தொடங்கிய போது தமிழகத்திற்கு அதுதான் மாற்று கட்சி என்று மக்கள் நம்பினார்கள். அதற்கேற்ப ஆதரவும் பெருகிவந்தது. தி.மு.க.வை தோற்கடிப்பதுதான் தன் ஒரே இலக்கு என்று முழங்கினார் வைகோ.</p><p>ஆனால் வழக்கம்போல அவரும் அ.தி.மு.க.- தி.மு.க. என்று மாறி மாறி கூட்டணி வைத்தார். அதனால்  மக்களிடம் இருந்த தி.மு.க. மற்றும் அ.தி.மு.க.விற்கு எதிரான மாற்று சக்தி என்ற நம்பிக்கை உடையத்தொடங்கியது. எந்த கட்சியில் இருந்து ம.தி.மு.க.விற்குள் வந்தார்களோ அதே கட்சிக்கு நிர்வாகிகளும் தொண்டர்களும் திரும்பிப் போனார்கள். நாங்களே மாற்று சக்தி என்று வந்த வைகோ எதிர்த்த கட்சிகளோடவே கூட்டணி வைத்துக்கொண்டாதால் மக்களின் நம்பிக்கையை இழந்தார். செல்வாக்கும் சரியத் தொடங்கியது.</p><p>அதனால் தி.மு.க மற்றும் அ.தி.மு.க.விற்கான ‘மாற்று சக்தி’ என்ற வெற்றிடம் காலியாகவே இருந்தது. அ.தி.மு.க.வை விட்டால் தி.மு.க. ஆதரிக்க வேண்டும் இந்த கட்சியை விட்டால் அ.தி.மு.க.வை ஆதரிக்க வேண்டும் என்ற அதிருப்தி நிலையில்தான் விஜயாகந்திடம் இருந்து ‘நாங்களே மாற்று’ என்ற குரல் வெளிவந்தது.</p><p>கட்சி தொடங்கியவுடன் தி.மு.க. – அ.தி.மு.க. ஆகிய இரண்டு ஆளும் கட்சிகைளையும் கடுமையாக விமர்சனம் செய்தார்.தமிழகமும், தமிழக மக்களும் முன்னேறாமல் இருப்பதற்கு காரணம் கடந்த 48 ஆண்டுகளாக மாறி மாறி ஆண்டுக்கொண்டிருந்த இரண்டு கட்சிகளும்தான் என்று ஊர்தோறும் பேசினார். அரசியலில் இருந்து இந்த இரண்டு கட்சிகளையும் அப்புறப்படுத்தி மக்களை காப்பேன். என்று முழக்கமிட்டார். கடவுளோடும், மக்களோடுதான் என் கூட்டணி. மக்கள் பலத்தோடு அவர்களை தோற்கடிப்பேன் என்று ஊர் ஊராக சென்று பிரச்சாரம் செய்தார்.</p><p>மக்கள் திரும்பிப் பார்க்கத் தொடங்கினார்கள். இரண்டு கட்சியில் இருந்தும் நீக்கப்பட்ட- ஒதுக்கி வைக்கப்பட்டிருந்த நிர்வாகிகள் எல்லாம் தனக்கொரு மாற்று இடம் இதுதான் என்று தே.மு.தி.க.வில் வந்து சேரத்தொடங்கினார்கள். மக்களும் ‘இரண்டு திராவிடக் கட்சிகளும் ஆண்டது போதும். புதிதாக ஒருவர் வரட்டுமே பார்க்கலாம்’ என்று ஆதரவு கொடுத்தார்கள்.</p><p>2006-ம் ஆண்டு நடந்த சட்மன்ற பொதுத் தேர்தலின் போது நிச்சயம் எந்த கட்சியோடவாவது கூட்டணி சேர்ந்துவிடுவார் விஜயகாந்த் என்று பலரும் எதிர்பார்த்தார்கள். ஆனால் தனித்தே போட்டி என்று அனைத்து தொகுதிகளிலும் வேட்பாளர்களை நிறுத்தினார் விஜயகாந்த். தேர்தல் பிரச்சாரத்தில் இரண்டு திராவிட கட்சிகளையும் கடுமையாக தாக்கி விமர்சனம் செய்தார். மக்கள் நம்பி வாக்களித்தார்கள். அப்போது 8.2 சதவீத வாக்குகளை பெற்றது தே.மு.தி.க. விருதாச்சலம் தொகுதியில் வெற்றியும் பெற்றார் விஜயகாந்த். மற்ற கட்சிகள் எல்லாம் இரண்டாவது மூன்றாவது இடத்திற்கு தள்ளப்பட்டது.</p><p>பிரதான கட்சிகளாக இருந்த கம்யூனிஸ்ட்டுகள், பா.ம.க, ம.தி.மு.க. என்ற எந்த கட்சிகளுக்கும் இவ்வளவு வாக்கு சதவீதம் கிடைக்கவில்லை. ஐந்து சதவீதத்திற்குள்ளாகதான் இவர்களுக்கு மக்களின் வாக்கு வங்கி இருக்கிறது. ஆனால் விஜயகாந்திற்கு எடுத்தவுடனேயே 8.2 சதவீத வாக்குகள் கிடைக்க காரணம் மாற்று சக்தியை வரவேற்கும் போக்குதான்.</p><p>இதே நிலைப்பாட்டோடுதான் அந்த 2006 ம் ஆண்டு வந்த உள்ளாட்சி தேர்தலிலும் விஜயகாந்த் தனித்து போட்டியிட்டார். அப்போதும் பல கட்சிகள் கூட்டணிக்கு அழைத்தார்கள். ‘மக்களோடுதான் கூட்டணி’ என்பதில் உறுதியாக இருக்கின்றோம் என்று தனித்தே போட்டியிட அது  பதினைந்து சதவீத வாக்கு வங்கியை உருவாக்கி கொடுத்தது.</p><p>தொடர்ந்து வந்த மதுரை மேற்கு மற்றும் மத்திய தொகுதி இடைத்தேர்தல்களிலும் தனித்தேதான் போட்டியிட்டார். இது, ‘இரண்டு திராவிட கட்சிகளும் மோசம்தான்’ என்ற அதிருப்தியில் இருந்த  மக்களிடம் ஒரு எதிர்பார்ப்பை ஏற்படுத்தியது. தொடர்ந்து ஆதரவளித்து வந்தார்கள். பத்து சதவீதத்திற்கும் குறையாத வாக்கு வங்கி இருப்பதை நிருபித்துக்கொண்டிருந்தார் விஜயகாந்த்.</p><p>அடுத்து வந்த 2009 நாடாளுமன்ற தேர்தலின் போதும் பல கட்சிகள் இவரை கூட்டணிக்கு அழைத்தது. விஜயகாந்த்தோ மீண்டும் ‘மக்களோடுதான் கூட்டணி’ என்று தனித்தே வேட்பாளர்களை நிறுத்தினார். எதிர்பார்த்தபடி பத்து சதவீத வாக்குகள் கிடைத்தது. ஆனால் ஒரு தொகுதியில்கூட முன்னணி இடத்தை பிடிக்கவில்லை. மூன்றாம் இடத்தையே பிடிக்கும்படி இருந்தது.</p><p>அப்போதுதான் யோசிக்கத் தொடங்கினார். தனித்து போட்டி என்ற முகமூடியை கழட்டத் தொடங்கினார். தனித்து நின்றால் வெற்றிபெற முடியாது. அதிகாரத்திலும் உட்கார முடியாது. அதிக வாக்கு வங்கிகளை வைத்திருக்கும் கட்சிகளோடு கூட்டணி சேர்ந்தால்தான் சட்டமன்ற உறுப்பினர்களையாவது பெற்றுக்கொள்ளலாம் என்ற முடிவுக்கு வந்தார்.</p><p>இந்த நிலையில்தான் 2011 சட்டமன்ற தேர்தல் வந்தது.</p><p>வழக்கம் போல் பிரதான கட்சிகள் எல்லாம் தே.மு.தி.க.வோடு கூட்டணி பேரம் பேசத் தொடகியது. டெல்லிக்கு சென்று காங்கிரஸ் கட்சியினரை சந்தித்த விஜயகாந்த் மறுபக்கம் பி.ஜே.பி. நிர்வாகிகளையும் சந்தித்தார். இங்கே தி.மு.க.வுடன் பேச்சுவார்த்தை என்றார். இப்படி சுற்றிச் சுழன்று பேச்சு வார்தை போக்குகளை காட்டி கடைசியாக அ.தி.மு.க.வோடு கூட்டணி பேரத்தை முடித்தார். 41 சட்டமன்ற தொகுதிகளை பெற்று அதில் 27 தொகுதிகளில் வெற்றி பெற்று தி.மு.க.வை பின்னுக்குத் தள்ளி எதிர்கட்சி தகுதியை பெற்றார் விஜயகாந்த்.</p><p>அதற்கு முன்புவரை அ.தி.மு.க.வும் வேண்டாம் என்ற மனநிலையில் விஜயகாந்திற்கு வாக்களிக்கலாமே என்று ஓட்டு போட்டவர்கள் குழம்பினார்கள். விஜயகாந்திற்கு ஓட்டு போடுவதைவிட அ.தி.மு.க.விற்கே ஓட்டு போடலாமே என்ற மனமாற்றம் தொடங்கியது. அதே போன்று தி.மு.க. மீதும் அதிருப்தியாக இருந்து விஜயகாந்திற்கு ஓட்டு போட்டவர்கள் பழையபடி தி.மு.க.விற்கே வாக்களிக்களாம் என மாறிப்போனார்கள்.</p><p>அடுத்து 2011-ல் நடந்த உள்ளாட்சி தேர்தலில் யாருடனும் கூட்டணி இல்லை என்று அ.தி.மு.க. அறிவித்து விட்டதால் உடனே தி.மு.கவுடன் கூட்டணி சேரமுடியாத நிலையில் ‘தனித்து போட்டி’ என்று அந்த உள்ளாட்சி தேர்தலை சந்தித்தார் விஜயகாந்த். 2006-ல் நடந்த உள்ளாட்சிமன்ற தேர்தலின்போது 15 சதவீத வாக்குகளை பெற்றவர் 2011 உள்ளாட்சிமன்ற தேர்தலில் 10 சதவீத வாக்குவங்கியாக குறைந்து போனார். மக்களிடம் மனமாற்றம் தெரிந்தது.</p><p>அடுத்து வந்த 2014 நாடாளுமன்ற தேர்தலின்போது தேசிய இங்கிருக்கும் தி.மு.க. -அ.தி.மு.க. வேண்டாம் என்று தேசிய அரசிலுக்குள் குதித்தார். தமிழகத்தில் பாரதிய ஜனதா கட்சியோடு கூட்டணி பேரம் நடத்தி  14 நாடாளுமன்ற தொகுதிகளை பெற்றார்.</p><p>சட்டமன்ற தேர்தலில் அ.தி.மு.க.வுடன் கூட்டணி வைத்தபோது 41 தொகுதிகளை பெற்று அதில் 27 தொகுதிகளில் வெற்றிபெற்ற விஜயகாந்த் 2014 நாடாளுமன்ற தேர்தலில் 21 தொகுதிகளை  பெற்றிருக்க வேண்டும். வேறு வழியின்றி விட்டுக்கொடுத்துதான் 14 எம்.பி. தொகுதிகளை பெற்றார். ஆனாலும் ஒரு தொகுதியிலும் வெற்றிபெற வில்லை அவரது கட்சி.</p><p>யாரோடும் கூட்டணி இல்லை என்றவர் அ.தி.மு.க.வோடு கூட்டணி, பா.ஜ.க,வோடு கூட்டணி என்று மாறிப்போனார். இது மக்கள் மத்தியில் அவருக்கான மதிபீட்டை குறைத்துவிட்டது என்பதை 2014 நாடாளுமன்ற தோல்வி சுட்டிக்காட்டியது. அதுமட்டுமல்ல, இவர் பாரதிய ஜனதா கட்சியோடு கூட்டணி வைத்ததால் தே.மு.தி.க.விற்குள் இருந்த கிருத்துவர்கள் மற்றும் முஸ்லீம்களின் வாக்குகளும் அவருக்கு கிடைக்காமல் போனது.</p><p>தவிர கடந்த காலங்களில் தே.மு.தி.க.விற்கும் பாட்டாளி மக்கள் கட்சியினருக்கும்தான் கடும் சண்டை நிலவி வந்தது. பழைய வன்னிய சங்க நிர்வாகிகள் மற்றும் உறுப்பினர்கள் பலரும், பா.ம.க. வினரும்தான் விஜயகாந்த் கட்சிக்கு மாறிப்போனார்கள். குறிப்பாக வடக்கு மாவட்டங்களில் விஜயகாந்திற்கு பலமாக நின்றது பழைய பா.ம.க.வினர்தான். மருத்துவர் ராமதாஸ் மீது இருந்த அதிருப்தியில் தே.மு.தி.க.விற்கு மாறியவர்கள் பலர். பதவிக்காக வந்தவர்களும் இதில் அடக்கம்.</p><p>இந்த நிலையில் 2014 நாடாளுமன்ற தேர்தலின்போது பா.ஜ.க. கூட்டணியில் தே.மு.தி.க.வோடு பாட்டாளி மக்கள் கட்சியும் இருந்தது. அப்போது பா.ம.க.விற்காக விஜயகாந்த் பிரச்சாரம் செய்ததும் நடந்தது. பின்னாளில் நாங்கள் ஒத்துழைப்பு கொடுத்த அளவிற்கு பா.ம.க.வினர் எங்களுக்கு தேர்தல் வேலை செய்யவில்லை. ஒத்துழைப்பும் தரவில்லை. அதனால்தான் தே.மு.தி.க. தோற்றது என்று விஜயகாந்த் சொல்லி புலம்பவேண்டிய அவசியமும் வந்தது. இதுவெல்லாம் மக்களின் ஆதரவு பலம் சரியத் தொடங்கியதைதான் காட்டுகிறது.</p><p>அது மட்டுமல்ல. இந்த நாடாளுமன்ற தேர்தல் விஜயகாந்திற்கு இன்னொரு பாடத்தையும் கற்றுக்கொடுத்தது. அதிக வாக்கு வங்கி இருக்கும் கட்சிகளோடு கூட்டணி வைத்தால்தான் தே.மு.தி.க.விற்கு லாபமும் அரசியல் ஆதாயமும் இருக்குமே ஒழிய சிறு சிறு வாக்கு வங்கிகளை வைத்திருப்பவர்ளோடு நின்றால் தானும் கட்சியும் வளர முடியாது என்பதை தெளிவாக்கிக்கியது.</p><p>பாரதிய ஜனதா கட்சிக்கும் சரி அதனோடு கூட்டணி சேர்ந்த ம.தி.மு.க, பா.ம.க. கம்யூனிஸ்ட்டு கட்சிகள் என அனைவருக்கும் நான்கு அல்லது மூன்று சதவீத வாக்குகள்தான் இருக்கிறது. இனிவரும் காலத்தில் இப்படியானவர்களோடு கூட்டணி சேர்ந்தால் கரைசேர முடியாது என்பதை திட்டவட்டமாக உணர்ந்துகொண்டார் விஜயகாந்த்.</p><p>அதனால் வருகின்ற 2016 சட்டமன்ற தேர்தலின்போது தி.மு.க. அல்லது அ.தி.மு.க. வோடுதான் கூட்டணி என்ற நிர்பந்த நிலைக்கு தள்ளப்பட்டிருக்கிறார். இதில் அ.தி.மு.க.வோடு கூட்டணி சேரவே முடியாது. கடந்த 2011 சட்டமன்ற தேர்தலின்போது கூட்டணி வைத்து 27 சட்டமன்ற தொகுதிகளில் வெற்றிபெற்று தி.மு.க.வை பின்னுக்கு தள்ளி சட்டமன்றத்தில் பிரதான எதிர்கட்சியாக அமர்ந்த விஜயகாந்திற்கு ‘தடுமாற்றத்தை’ ஏற்படுத்தியது.</p><p>எங்களால்தான் அ.தி.மு.க. இந்தளவிற்கு வெற்றி பெற்றது என்று விஜயகாந்த் சொல்ல, பத்து சதவீத வாக்குகளை வைத்துக்கொண்டிருந்தவருக்கு அம்மாதான் அரசியல் வாழ்வளித்தார் என்று அ.தி.மு.க.வினர் சொல்ல இரண்டு கட்சிக்கு ஏழாம் பொருத்தமாகிப்போனது. இரண்டு தரப்பிற்கும் பல அதிருப்தி சம்பவங்கள் நடந்தேறிவிட்டது. அதனால் அ.தி.மு.க.வோடு கூட்டணி வைத்துக்கொள்ள வாய்ப்பில்லை.</p><p>எஞ்சியிருப்பது தி.மு.க.வுடனான கூட்டணிதான். காங்கிரஸ் கட்சியோடு, பா.ஜ.க.வினரோடு, மக்கள் நலக்கூட்டணினரோடு பேச்சுவார்த்தை தொகுதி பேரம் என்று போக்குக்காட்டி வந்தாலும், விஜயகாந்திற்கு தெரியும் ஓரே நம்பிக்கை தி.மு.க.தான் என்று. காரணம் முப்பது சதவீத வாக்கு வங்கிகளை வைத்திருப்பவர்களோடு கூட்டணி சேர்ந்தால்தான் தனக்கு அரசியல் எதிர்காலம் இருக்கும் என்பதை அவர் தெளிவாகவே அறிந்திருக்கிறார்.</p><p>ஆக விஜயகாந்தின் இந்த அரசியல் சடுகுடு விளையாட்டை எல்லாம் வாக்களார்கள் பார்த்தபடிதான் இருக்கிறார்கள். மக்களோடும் கடவுளோடும்தான் கூட்டணி என பேசத் தொடங்கி, இப்போது அ.தி.மு.க.வோடு கூட்டணி வைத்துவிட்டு, தேசிய கட்சி பா.ஜ.க.வோடும் கூட்டணி வைத்து விட்டு இன்று வேறு கட்சிகளை நோக்கி வேவு பார்த்துக்கொண்டிருக்கிறார் என்பதை பார்த்தபடியே இருக்கிறார்கள்.</p><p>தி.மு.க., அ.தி.மு.க, கம்யூனிஸ்ட் கட்சிகள், பா.ம.க, ம.தி.மு.க., விடுதலை சிறுத்தைகள் என்று பல்வேறு கட்சிகளிலும் அதிர்ப்தியுற்று புதிய தேவனாக விஜயகாந்த் கட்சியை பார்த்து நின்ற மக்களுக்கு இப்போது விஜயகாந்த்தும் பத்தோடு பதினொன்று என்பது விளங்கியிருக்கிறது. அவரவர் கட்சிக்கு அல்லது பழைய ஆதரவு நிலைக்கு வாக்காளர்கள் திரும்பிவிட்டார்கள். எனவே விஜயகாந்த்திற்கு இப்போது இருக்கும் வாக்கு வங்கி வெறும் ஆறு சதவீதத்திற்குள்தான் என்கிறது அரசியல் ஆய்வு வட்டாராம்.</p><p>காரணம், பாட்டாளி மக்கள் கட்சியைப்போல், மறுமலர்ச்சி திராவிட முன்றேற்றக் கழகத்தைப்போல் தே.மு.தி.க. விஜயகாந்தும் சந்தர்ப்பவாத அரசியல்வாதியாகிப்போனார் என்பது ஒரு புறம். மறுபுறம் தனக்கு வாய்க்க கிடைக்காத எதிர்கட்சி தலைவர் பதவியை சட்டமன்றத்திலும் மக்கள் மன்றத்திலும் சரியாக பயன்படுத்திக்கொள்ளவில்லை என்ற அதிருப்தியும்தான். விஜயகாந்த் ஒரு போதும் மாற்று சக்தியாக வரவே முடியாது என மக்கள் அறிந்துகொண்டதையும், அவருக்கான வாக்குவங்கி சரிந்துகொண்டிருப்பதையும் 2014 நாடாளுமன்ற தோல்வியே வெளிச்சம் போட்டு காட்டிவிட்டது என்பதை விஜயகாந்த்தும் அறிந்துகொண்டிருப்பார்.அந்த கலக்கம்தான் அவரை அதிகமாக அலம்பல் செய்ய வைக்கிறது.</p><div class="footer">2016 &copy; காப்புரிமை  மின்அம்பலம் அமைப்பு.</div>
</div>
</body>
</html>
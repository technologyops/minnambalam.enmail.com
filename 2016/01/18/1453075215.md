#பயங்கரவாத தடைச் சட்டம் விரைவில் நீக்கப்படும் - இலங்கை பிரதமர் ரணில் விக்கிரமசிங்க!

ஈழ மக்கள் மீது இலங்கை அரசு நடத்திய யுத்தம் முடிவுக்கு வந்து 5  ஆண்டுகள் ஆகி விட்ட போதிலும் போருக்கு  முகம் கொடுத்த மக்களின்  சிவில் உரிமைகளில் பெரிய முன்னேற்றம் எதுவும் இல்லை வடக்கு  மாகாணத்தில் இருந்து படைகளை விலக்கிக் கொள்ளுதல், மிக முக்கியமாக பயங்கரவாத தடைச் சட்டத்தை நீக்குதல் போன்ற கோரிக்கைகள் முன் வைக்கப்பட்டு வந்த நிலையில்,  யாழ்ப்பாணத்தில் நேற்று நடந்த  தைப்பொங்கல் விழாவில் உரையாற்றிய அவர்,

‘’ தென்னிலங்கை மக்கள் (சிங்களவர்கள்) என்னை திட்டுவார்களோ தெரியாது. பாற்சோறை (சிங்கள மக்கள் உண்ணும் இனிப்பு உணவு)  விடவும் சர்க்கரை பொங்கல் இனிப்பானது. உலகம் முழுக்க அரசியல் மாற்றம் ஏற்படுவது போல இலங்கை அரசியலிலும் மாற்றம் ஏற்பட்டு மைத்ரி பால சிறிசேன தலைமையில் ஒளி பிறந்துள்ளது. வடக்கு, கிழக்கு மக்கள் கடந்த காலங்களில் அதிகமாக பாதிக்கப்பட்டவர்கள், அதைக் கருத்தில் கொண்டு பல நடவடிக்கைகளை எடுத்து வருகிறோம். வடக்கு கிழக்கில்  4600 ஏக்கர்  விவசாய நிலங்கள் இராணுவத்தினரின் கட்டுப்பாட்டில் உள்ளன.பொதுமக்களுக்கு தேவையான  நிலங்கள், வளர்ச்சிக்கு தேவையான நிலங்கள், இராணுவத்திற்கு தேவையான நிலங்கள் என வேண்டிய தரவுகளைத் திரட்டிக் கொண்டிருக்கிறோம். விரைவில் இது தொடர்பான முடிவுகளை எடுப்போம். பயங்கரவாத தடைச்சட்டம் தற்போது காலாவதியாகி விட்டது. காலாவதியான பயங்கரவாத தடைச்சட்டத்தை விரைவில் நீக்கவுள்ளோம். இங்கு பயங்கரவாதமில்லை. ஆனால் சர்வதேச அச்சுறுத்தலாக உள்ள பயங்கரவாதத்தினை தடுக்க புதிய சட்டங்களை உள்வாங்கி உருவாக்குவோம்.” என்றார் ரணில்.

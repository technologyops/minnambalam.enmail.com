author:மின்அம்பலம் எழுத்தாளர்
tags:3

#"இடஒதுக்கீடுக்கு எதிரானவர்கள் பொறுக்கிகள்" - சாட்டை சொடுக்கிய நீதிபதி!

மதுரை உயர்நீதிமன்ற கிளையின் வழக்கறிஞர் சங்கத்தில் நடைபெற்ற கூட்டத்தில் பேசிய சென்னை உயர்நீதிமன்ற நீதிபதி சிவக்குமார், ”நாட்டில் உள்ள 1200 நீதிபதிகளில் 18 பேர் மட்டுமே அட்டவணை வகுப்பைச்சேர்ந்தவர்கள். இதை மாற்றவேண்டும் எனில் நீதிபதிகளைத் தேர்ந்தெடுக்கும் கொலீஜியம் குழுவில் பிற்படுத்தப்பட்ட மற்றும் சிறுபான்மை வகுப்பைச் சேர்ந்த நீதிபதிகளின் பங்களிப்பும் இருக்கவேண்டும்.சமீபத்தில்குஜராத் நீதிபதி ஊழலையும் ,இட ஒதுக்கீட்டையும் தொடர்புப்படுத்திப் பேசியிருப்பதே சுதந்திரமடைந்து 60 ஆண்டுகள் கழிந்த பிறகும் நம் மனநிலை எப்படி இருக்கிறது என்பதற்குச் சாட்சி.” என்று  பேசினார். பின்னர்ப் பேசிய நீதிபதி ஹரிபரந்தாமன்,”இன்றைக்குக் கல்வி முழுவதும் வியாபாரம் ஆகிவிட்டது.இந்த நிலையில் இடஒதுக்கீட்டு எதிர்ப்பாளர்கள், லட்சமும் கோடியும் செலவழித்து ஒடுக்கப்பட்ட மக்கள் உயர்ந்த கல்விபெற்றிருக்கவேண்டும் என எதிர்பார்க்கலாமா? இன்னும் சொல்ல வேண்டுமானால், இட ஒதுக்கீட்டுக்கு எதிரானவர்கள் அனைவரும் பொறுக்கிகள், இன்னும் எவ்வளவு நாள் இடஒதுக்கீடு இருக்கும் என அவர்கள்கேட்டால்,இந்து மதம் தனது சாதிக்குகொரு விதிகளைத் தளர்த்திக்கொள்ளும் வரை தொடரவேண்டும் என்பதே என் பதில். மயிலாடுதுறைக்கு அருகில் உள்ள வழுவூரில் மேல்சாதியினர் குடியிருப்பின் வழியேதலித்களின் பிணங்களை எடுத்துச் செல்லக்கூடாது என்று உயர்நீதிமன்றமே தீர்ப்பு வழங்கியிருப்பது மிகப்பெரிய அவமானம், இதைப் பற்றி விடுதலைச்சிறுத்தைகள் தலைவர் திருமாவளவன் மிகச்சரியாகச் சொன்னார்' உயர்நீதிமன்றத்தின் அந்த ஆணை அந்த ஒடுக்கப்பட்ட சகோதரரின் பிணத்துடன் வைத்துப் புதைக்கப்பட்டிருக்க வேண்டும்' " எனக் குறிப்பிட்டுள்ளார். நாட்டின் சகிப்புத்தன்மை,மதச்சார்பின்மை பற்றிப் பலர் கவலைப்பட்டுவரும் நிலையில் உயர்நீமன்ற நீதிபதிகள் இருவர் நீதி அமைப்புகளில் இருக்கும் சாதிச் சார்புகளைப் பற்றிப் பேசியிருப்பது கவனம் பெற்றிருக்கிறது. 

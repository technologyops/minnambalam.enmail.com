#மருத்துவர் ஆக விரும்புகிறார்  அப்சல் குருவின் மகன்.

நாடாளுமன்ற தாக்குதல் வழக்கில் இந்தியாவில்
தூக்கிலிடப்பட்ட அப்சல் குரு தன் மகனை மருத்துவராக்கிப் பார்க்க ஆசைப்பட்டார். இப்போது காஷ்மீரில் நடந்த பத்தாம் வகுப்பு தேர்வில் அப்சல்குருவின்  மகன் காலிப் அப்துல் குரு 500க்கு 474 மதிப்பெண்கள் பெற்றிருக்கிறார்.இது மொத்த காஷ்மீர்  மதிப்பெண்ணில் 94.8சதவீதம் ஆகும். இதன்மூலம்  மாநிலத்தில் 19வது இடத்தை பிடித்திருக்கிறார்.

“ அப்பா உயிரோடு இருந்திருந்தால் இதை எப்படி எடுத்துக்கொண்டிருந்திருப்பார் என ராத்திரி முழுவதும் யோசித்துக்கொண்டிருந்தேன்”என்று தெரிவித்த  காலிப் தொடர்ந்து,
“அபு(அப்சல் குரு) நான் படிப்பில் கவனம் செலுத்துவதையே எப்போதும் விரும்பினார்.நான் டாக்டராக வேண்டும் என்ற அவரது கனவினை நனவாக்குவேன்.நான் நரம்பியல் நிபுணராக விரும்புகிறேன்.காரணம் எனக்கு அதிசயங்கள் பிடிக்கும்.நான் ஏற்கனவே அதற்காக தயாராகிக்கொண்டிருக்கிறேன்.சூப்பர் 50 பாடத்தில் என்னை சேர்த்துக்கொண்டிருக்கிறேன்” என்று டி.என்.ஏ ஊடகத்திடம் தெரிவித்தார் காலிப்.

காலிபுக்கு 2 வயது குழந்தையாக இருந்த போது அவரது தந்தை அப்சல் குரு டெல்லி நாடாளுமன்ற தாக்குதல் வழக்கில் கைது செய்யப்பட்டார்.பிரபல உருது கவிஞரான மிர்சா காலிபின் பாடல்களில் மிகுந்த ஆர்வம் கொண்டவரான அப்சல் குரு அவரது பெயரையே தன் மகனுக்கு சூட்டியுள்ளார்.
அப்சல் குரு தூக்கிலிடப்பட்ட போது காலிபுக்கு 13 வயது.தன் தாயாருடன் சென்று முன்னாள் குடியரசுத்தலைவரான அப்துல்கலாமை சந்தித்து கருணை மனு கொடுத்தார். ஆனாலும், பிப்ரவரி 9, 2013 அன்று  திஹார் சிறையில் அப்சல் குரு தூக்கிலிடப்பட்டார். 

“எப்பொழுதெல்லாம் எனக்கு பதற்றம் ஏற்படுகிறதோ அப்பொழுதெல்லாம் நமாஸ் செய்வேன்.என் அப்பாவின் பெயரை காப்பாற்றும் விதத்தில் வாழ வேண்டும் என்றே ஒவ்வொரு முறையும் இறைவனிடம் வேண்டுவேன்.தேர்வு சமயங்களில் எனக்கு எந்தவிதமான நடுக்கமும் ஏற்படவில்லை.ஆனால் தேர்வு முடிந்தவுடன் என் நண்பர்கள்  சொன்னார்கள் “எல்லோருடைய  கண்களும் உன் மீது தான் இருக்கிறது” என்று.இதுதான் எனக்கு நடுக்கத்தை கொடுக்கிறது”  என்றார் காலிப்.

நண்பர்களும் ஆசிரியர்களும் காலிப் அமைதியானவர்,படிப்பில் திறமைசாலி,குறிப்பாக அவரது இயல்பு மற்றும் பின்னணி காரணமாக அவர் மீது அதிக அக்கறை கொண்டு கவனித்து வருவதாக எஸ்.ஆர்.எம் வெல்கின்ஸ் மேல்நிலைப்பள்ளியின் துணைத்தலைவர் பசீமா ஜியாஸ் தெரிவிக்கிறார்.
“எனக்கென நண்பர்கள் யாரும் இல்லை.வகுப்பறையை சேர்ந்தவர்கள் தான் இருக்கிறார்கள்.என்னுடைய பெஞ்சில் மூன்று பேர் உட்கார முடியும்.ஆனால் நான் மட்டும் தான் உட்கார்ந்திருக்கேன்” என தெரிவிக்கிறார்.எவ்வளவு மதிப்பெண் எடுத்தாலும் தீவிரவாதியின் மகனை ஒரு தேசம் எப்படி நடத்தும் என்பதற்கு  காலிபின் பெஞ்ச் ஒரு உதாரணம்.

மூலம் -  Dnaindia

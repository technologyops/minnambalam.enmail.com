author:மின்அம்பலம் எழுத்தாளர்
tags:3

#சபரிமலையைத் தொடர்ந்து, ஹஜி அலி தர்க்காவிலும் மறுக்கப்படும் பெண்கள் நுழைவு!

மாதவிலக்கு சுழற்சியில் இருக்கும் பெண்கள் சபரிமலைக் கோவிலுக்குள் நுழையக்கூடாது என்னும் மரபை எதிர்த்து இளைய வழக்கறிஞர்கள் சங்கம் தொடர்ந்த வழக்கில், கோவில் மரபுகளைப் பின்பற்றலாமே தவிர, பெண்கள் நுழைவைத் தடுக்கும் உரிமை சபரிமலை கோவில் நிர்வாகத்துக்கு இல்லை என்று உச்சநீதிமன்றம் தெரிவித்தது. பெண்கள் நுழைவை எதிர்த்து பொது நல வழக்குகள் போடப்பட்டிருக்கும் இந்நிலையில், நீதிபதிகள் வி. எம் கனடே மற்றும் ரேவெதி மோஹிடே-தெரெ அடங்கிய அமர்வில், மும்பையிலுள்ள ஹாஜி அலி தர்காவில் பெண்கள் நுழைவதைத் தடை செய்யக் கோரும் பொதுநல வழக்கு இன்று விசாரணைக்கு வந்துள்ளது. ஹாஜி அலி தர்காவின் அறங்காவலர்கள், இஸ்லாமிய ஆண் துறவி சமாதி இருக்குமிடத்தில் பெண்கள் நுழைவது, இஸ்லாமிய மதத்தில் பெரும் பாவமாக கருதப்படுகிறது. ஆகவே வயது வரம்பு எதுவும் இல்லாமல், தர்காவுக்குள் பெண்கள் நுழைவதற்கு இடைக்காலத் தடை விதிக்கவேண்டும் என நீதிமன்றத்தில் தெரிவித்துள்ளனர். இந்நிலையில், ஹாஜி அலி தர்கா வழக்கில் முடிவெடுக்கும் முன், சபரிமலைக் கோவில் சர்ச்சையில் உச்சநீதிமன்றத்தின் தீர்ப்பை அறிய காத்திருக்கவேண்டும் என மும்பை உயர்நீதிமன்றம் தெரிவித்துள்ளது.

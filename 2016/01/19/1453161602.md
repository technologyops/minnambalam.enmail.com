author:ஸ்வரா வைத்தீ
tags:1
ref:www.bbc.com

#இது டென்னிஸ் சூதாட்டம்!

டென்னிஸ் போட்டியில் முதல் தர வீரர்களாக இருக்கும்  28  வீரர்கள்  சூதாட்டத்தில் ஈடுபட்டது தொடர்பான  ரகசிய விசாரணைகள் சமீபத்தில் சில சர்வதேச ஊடகங்களில் வெளியாகின.

விளையாட்டுப் போட்டிகளில் சூதாட்டத்தில் ஈடுபட்ட வீரர்களில் கிராண்ட்ஸ்லாம் பட்டம் வென்றவர்களும் இடம் பெற்றிருக்கிறார்கள் என்பது டென்னிஸ் உலகை அதிர்ச்சிக்குள்ளாக்கியிருக்கிறது. ஆனால் அவர்கள் மீது நடவடிக்கை எடுக்க போதுமான ஆதாரங்கள் இல்லை என தெரிவித்து அவர்களில் சிலரை மட்டும் கண்டித்து மீண்டும் விளையாட அனுமதித்தனர்.

அப்போதெல்லாம் டென்னிஸ் வருடாந்திர போட்டிகளை பற்றிய தொலைக்காட்சி பதிவுகள் எல்லாம் மிக சொற்பமான அளவே  இருக்கும்.  புகைப்படங்கள் கூட   கூட அபூர்வம். ஆனால் 2007 , ஆகஸ்டில் அந்த நிலை மாறியது.அந்த மாதம் நடந்த ஒரு போட்டியில் நிக்கோலே தேவிதென்கோ மற்றும் மார்டின் வாசலோ அர்குலோ ஆகிய இருவரும் மோதினர்.தேவிதென்கோ டென்னிஸ் வரிசையில் நான்காம் இடத்தில் இருப்பவர்.அர்குலோ அவருக்கு பலபடிகள் கீழே இருப்பவர்.

இதை வைத்து பார்க்கும்போது தேவிதென்கோ தான் ஜெயித்திருக்க வேண்டும்.முதல் செட்டில் தேவிதென்கோ தான் ஜெயித்தார்.ஆனால் அடுத்தடுத்த செட்டுகளில் தொடர்ந்து மண்ணைக் கவ்வினார்.இது பலருக்கு  திகைப்பை ஏற்படுத்தியது.ரஷ்யாவை சேர்ந்த பந்தயக்காரர்கள் பலரும் அர்குலோ தான் ஜெயிப்பார் என மில்லியன் கணக்கான பவுண்டுகளை அவர்மீது கட்டினார்கள்.

அப்போதெல்லாம் டென்னிஸில் எந்தவிதமான கண்காணிப்பு அமைப்பும் இல்லை.பிறகு தான் வந்தது. பிரிட்டிஷ் ஏஜென்சி ஒன்றிலிருந்து திறமையான விசாரணை அதிகாரிகளை கொண்டு ஒரு குழு நியமிக்கப்பட்டது.டென்னிஸ்  போட்டிகளில்  நடந்துவரும் பெட்டிங்கை பற்றி இந்த குழு கடந்த ஓராண்டுக்கும் மேலாக ரகசியமாக விசாரித்து வந்தது.அந்த ரகசிய விசாரணையின் முடிவை விசில்ப்ளோவர்களில்   (ரகசியங்களை அம்பலப்படுத்துகிறவர்கள்)  சிலர் பிபிசி மற்றும் பஸ்ஃபீட் செய்திகளுக்கு அளித்ததன் மூலமே இது உலகுக்கு தெரியவந்தது.

தேவிதென்கோ மற்றும் அர்குலோவின் போட்டியை ஆய்வு செய்த விசாரணை அதிகாரி மார்க் பிளிப்ஸ் அந்த போட்டியின் முடிவு நம்பமுடியாத ஒன்றாக இருப்பதாக தெரிவித்தார்.இவர்  டென்னிஸ் பந்தையத் துறையில்  20 ஆண்டுகளாக இருப்பவர் என்பது குறிப்பிடத்தக்கது.

இந்த இரண்டு வீரர்களையும் விசாரணை அதிகாரிகள் விசாரித்திருக்கிறார்கள்.அவர்களது பயிற்சியாளர்கள்,உறவினர்கள் மற்றும் போட்டி அதிகாரிகள் என பலரையும் விசாரித்திருக்கிறார்கள். விசாரணை அதிகாரிகள் உங்கள் எதிராளியைப் பற்றி எந்த அளவு தெரியும் என தேவிதென்கோவிடம் கேட்ட போது “எனக்கு அவரை பற்றி பெரிதாக எதுவும் தெரியாது,மிக மிக குறைவாகவே தெரியும்” என குறிப்பிட்டார்.

விசாரணை அதிகாரிகள் அவரது கைபேசியை வாங்கி அதை சோதிக்க முயற்சித்திருக்கிறார்கள்.ஆனால் அந்த முயற்சி தோல்வியிலேயே முடிந்தது.ஆனால் அர்குலோவின் கைப்பேசியை சோதித்துவிட்டனர்.அதில் தேவிதென்கோவின் எண் இருந்திருக்கிறது.ஆனால் அவர்கள்  என்ன பேசினார்கள் என்பதை நிரூபிக்க எந்தவித ஆதாரமும்  கிடைக்கவில்லை. .

ரஷ்ய  பந்தையக்காரர்களையும் விசாரித்திருக்கிறார்கள்.ஆனால் அவர்களுக்கு இதில் சம்பந்தம் இருப்பது போல தெரியவில்லை என தெரிவித்தனர்.

2008 -ம் ஆண்டு இந்த விசாரணை முடிவு தொழிற்முறை டென்னிஸ் சங்கத்திடம் ஒப்படைக்கப்பட்டிருக்கிறது.அவர்கள் இந்த இரு வீரர்களும் எந்த தவறும் செய்யவில்லை என விடுவித்திருக்கிறார்கள்.

இது தொடர்பாகப் பேச தேவிதென்கோவை தொடர்புகொண்ட போது அவரது வழக்கறிஞர் ஃப்ரான்க் இம்மென்கா பேசினார். “நாங்கள் இப்போதைக்கு எதைப்பற்றியும் பேச விரும்பவில்லை.வீரர்கள் எந்த தவறும் செய்யவில்லை என சங்கம் தெளிவாக தெரிவித்திருக்கிறது.தேவிதென்கோ  தனக்கு இழைக்கப்பட்ட அநீதியினால் கடுமையான மன உளைச்சல் அடைந்திருக்கிறார்.அவர் அதிலிருந்து மீண்டுவர முயற்சித்துக்கொண்டிருக்கிறார்” என தெரிவித்தார்.அர்குலோவை தொடர்புகொள்ள எடுத்த முயற்சிகள் பலவும் தோல்வியில் முடிந்தன.

விசாரணையாளர்களுக்கு தேவிதென்கோவின் போட்டி ஒரு ஆரம்பம் தான்.விசாரணை அதிகாரி மார்க் பிலிப்ஸ் ஆயிரக்கணக்கான போட்டிகளை ஆராய்ந்திருக்கிறார்.  “முதல் செட்டில் ஒரு வீரர் ஜெயிப்பார்.அதன்பிறகு ப்ரேக் விடுவார்கள்.அப்போது இன்னொரு வீரரின் மீது கோடிக்கணக்கில் பணம் கட்டுவார்கள்.உடனே அந்த வீரர் அடுத்துவரும் அத்தனை செட்டிலும் வெல்வார்” என்று  தான் விசாரித்து ஆராய்ந்ததன் அடிப்படையில் தெரிவிக்கிறார் மார்க்.

மூன்று குழுக்களை சுட்டிக்காட்டுகிறார் அவர்.ரஷ்யாவை சேர்ந்த ஒரு குழு ஐந்து போட்டிகளில் 2,50,000 பவுண்டுகளை இது போல அள்ளியதாகவும்.சிசிலியை சேர்ந்த இரண்டாவது குழு 12 போட்டிகளில் பந்தயத் தொகை கட்டி  6,50,000 பவுண்டுகளை அள்ளியதாகவும்,வடக்கு இத்தாலியை சேர்ந்த ஒரு குழு 28 போட்டிகளில் பந்தயம் கட்டி 6,50,000 பவுண்டுகள் லாபமீட்டியதாகவும் அவர் தெரிவித்தார்.

சூதாட்டம் நடந்தமைக்கான 5  ஆதாரங்கள்  2008 -ம் ஆண்டே டென்னிஸ் அமைப்பிடம் ஒப்படைக்கப்பட்டிருக்கிறது. ஆதாரங்கள் வலுவாக இருப்பதாகவும், மாதக்கணக்காக இதற்காக பணியாற்றியதாகவும் விசாரணை அதிகாரியான மார்க் பிலிப்ஸ் தெரிவிக்கிறார்.

28 வீரர்களின் மீது சந்தேகம் இருக்கிறது.அவர்களில் பெரும்பாலானோர் தற்போது ஓய்வு பெற்றுவிட்டார்கள்.சிலர் இன்னமும் கிராண்ட் ஸ்லாம் போட்டிகளில் விளையாடி வருவதாக தெரிவித்தார்.

வீரர்களில் 16 பேர் தொடர்ச்சியாக முதல் 50 இடத்தில் தேர்வாகியிருக்கிறார்கள்.அவர்களில் சிலர் இரட்டை கிராண்ட்ஸ்லாம் வென்றவர்கள் என்பதும் குறிப்பிடத்தக்கது.அவர்களின் தொலைபேசி,வங்கிக்கணக்கு மற்றும் கணினித்தகவல்களை ஆராயாமல் அவர்களின் பெயரை வெளியிடுவது சரியல்ல என பிபிசியும் பஸ்ஃபீட் செய்திகளும் நினைக்கிறது.

author:செ .விவேக்.
tags:1

#தொடர் தோல்விக்கு  தோனி  காரணமா ?

வங்க தேசத்திடம் ஜூலையிலும், தென்னாப்பிரிக்காவிடம் அக்டோபரிலுமாக, தொடர் தோல்விகளுக்குப் பிறகு இப்போது ஆஸ்திரேலியாவுடனான தொடரிலும்   தோல்வியைச் சந்தித்திருக்கிறது இந்திய கிரிக்கெட் அணி! 

ஏன் இந்த தோல்வி? எந்த இடத்தில் இந்திய அணி பின்னடைவைச் சந்திக்கிறது?

சச்சின் ஓய்வு பெற்ற பிறகு அணியை வழி நடத்திச் செல்லவு இளம் வீரர்களுக்கு உற்சாகம் அளிக்கவும் போதுமான தலைமைத்துவம் இல்லை. கேப்டன் தோனிக்கோ தொடரை வென்றாக வேண்டிய அழுத்தங்களுக்கு அப்பால், இருக்கும் பெரிய நெருக்கடியே சீனியர் வீரர்கள் அணியில் இல்லாமல் இருப்பதுதான்.

வெளிநாட்டில் சென்று விளையாடும்போது அந்த நாட்டினுடைய தட்பவெப்பம்,மைதான வடிவமைப்பு,உள்ளூர் ரசிகர்களின் ஆதரவு போன்றவை அந்த நாட்டிற்கு சாதகமாய் இருக்கும்.சுற்றுப்பயணம் செல்லும் அணியில் அதற்கு ஏற்ற முன் தயாரிப்பும்,வீரர்கள் தேர்ந்தெடுப்பதில் நேர்த்தியும் இருக்கவேண்டும்.

ஆனால் இந்த சுற்றுப்பயணத்தில் இந்தியா அவற்றை சரியாக செய்ததா?

20 ஓவர் உலககோப்பை கிரிக்கெட் போட்டிகளுக்கு இன்னும் இரண்டு மாதமே இருக்கிறது.ஆனால் திரு.சந்தீப் பட்டேல் தலைமையிலான தேர்வுக்குழு 50 ஓவர் போட்டிகளுக்கான சோதனை முயற்சியாக அணித்தேர்வை செய்திருக்கிறது. மிடில் ஆர்டரை காப்பாற்றும் சுரேஷ் ரெய்னா அணியில் இடம்பெறவில்லை.அணியில் இடம்பெறுவாரா என கவனிக்கப்பட்ட யுவராஜ் சிங்கிற்கு வாய்ப்பு கிடைக்கவில்லை. ஹர்பஜன் சிங்,அமித் மிஸ்ரா,வருண் ஆரோன் போன்றோரும்  தேர்வுசெய்யப்படவில்லை.மாறாக இளம் வீரர்கள் அணிக்குள் நுழையும் வாய்ப்பைப் பெற்றார்கள்.குர்கிரீத் சிங்,மணீஷ் பாண்டே,ரிஷி தவான்,பரிந்தார் ஸ்ரண் என புதுமுகங்களை களமிறக்கியிருக்கிறார்கள்.ஆனால் இந்த நான்கு பேரும் தங்களுக்குக் கிடைத்த வாய்ப்பை சரியாக பயன்படுத்திக் கொண்டார்களா?

குர்கிரீத் சிங் தென்னாப்பிரிக்காவின் இந்தியச்சுற்றுப்பயணத்திலிருந்தே அணியில் இருக்கிறார்.ஆனால் ஒரு சர்வதேச போட்டியில் விளையாடுவதற்கான முதிர்ச்சியோடு,
அவர் விளையாடவில்லை.முன்றாவது ஒரு நாள் போட்டியில் சதமடித்த ஹோலி 44.2 ஓவரில் 117 ரன்களுடன் வெளியேறினார்.243 ரன்களுக்கு 3 விக்கெட் என்ற நிலையில் எதிர்பார்ப்பிற்கும் பொறுப்பிற்கும் மத்தியில் களமிறங்கிய தோனி தொடக்கத்திலேயே  விளாசத்தொடங்கினார்.மறுமுனையில் குர்கிரீத் தனக்கு ஆட்டம் கிடைக்கையில் ’சிங்கிகள்’ எடுத்து தோனியிடம் பொறுப்பை கொடுத்திருந்தால் அவர் மேலும் ரன் குவித்து ஸ்கோரை உயர்த்துவதற்கு உதவியாய் இருந்திருக்கும்.அதைவிடுத்து தேவையற்ற ஷாட்களை முயன்று பந்துகளை தீர்த்தார்.ஒருவேளை தோனிக்கு வாய்ப்பு கிடைத்திருந்தால் அவர் எதிர்பார்த்தபடி இன்னமும் 20,30 ரன்கள் சேர்ந்திருக்கும்.ஆஸ்திரேலியாவைப் பொறுத்தவரை இந்தப் போட்டியில் சீராக விக்கெட்டுக்களை இழந்திருந்தது.அப்படி நாம் கூடுதல் ரன்கள் சேர்த்திருந்தால் இன்னமும் அவர்களுக்கு அழுத்தம்  கொடுத்திருக்கலாம்.

ஒரு வலுவான இலக்கை நிர்ணயித்து எதிரணிக்கு அழுத்தம் கொடுப்பது என்பது ஒரு நல்லத்திட்டம்தான்..அது அணியின் பேட்டிங் பிரிவின் மீதான கூடுதல் பொறுப்பு.ஆனால் பந்துவீச்சாளர்கள் என்ன செய்கிறார்கள்? 3-வது போட்டியில் குர்கிரீத்தும்,ரிஷி தவானும் மட்டுமே 11 ஓவர்களில் 60 ரன்களை வழங்க்கியிருக்கிறார்கள்.அதைவிட மோசம் அவர்களின் பந்துவீச்சில் விக்கெட் எடுப்பதற்கான அறிகுறியே தென்படவில்லை என்பதுதான்.

முக்கியமான நேரத்தில் உமேஷ் யாதவும் இடப்புற மையத்தில் இரண்டு பவுண்டரிகளை விட்டுக்கொடுத்தார்.அஷ்வின் இல்லாத சூழ்னிலையில் ஜடேஜா ஓரளவு கட்டுப்படுத்தினாலும் மற்ற பந்து வீச்சாளர்களின் ஒத்துழைப்பு இல்லை.
அஷ்வினுக்கு பதிலாக வாய்ப்பை பெற்றவர்கள் அதை சரியாக பயன்படுத்தி இந்தப் போட்டியில் சோபிக்கவில்லை. முதல் இரண்டு போட்டிகளிலும் ஆஸ்திரேலியாவின் தொடக்கநிலை வீரர்களே தேவையான் ரன்களை  எடுத்துவிட்டனர்.ஆனால் மூன்றாவது போட்டியில் அவர்களது விக்கெட்  சீரான இடைவெளியில் விழுந்திருந்த நிலையில் மிடில் ஆர்டரைக் கட்டுபடுத்தியிருந்தால் வெற்றியை சுவைத்திருக்கலாம்.

##எப்படி இருக்கிறது பீல்டிங்?

பீல்டிங்கை பொறுத்தவரையில் சில முக்கியவாய்ப்புகளை இந்திய அணி பயன்படுத்திக்கொள்ளவில்லை..முக்கியமான நேரத்தில் சில பவுண்டரிகளை அடிக்கவிட்டது தவறு.இதில்  ஆரூண் பிஞ்ச் 20ரன்கள் மட்டுமே எடுத்திருந்த நேரத்தில் கொடுத்த கேட்சை  குர்கிரீத் சிங் தவறவிட்டது தோல்விக்கு ஒரு முக்கியக் காரணமாக இருந்தது. 
நெருக்கடியான நேரத்தில் ஆஸ்திரேலியா 215-6 என இருந்தது.அடுத்த 60 பந்துகளில் 81 ரன்கள் தேவை.மெல்ல முன்னேறிய மாக்ஸ்வெல் , 43 பந்துகளுக்கு 53 ரன்கள் தேவை என இருந்தபோது ஒரு சிக்சரும்,பவுண்டரியும் அடித்து 41 பந்துகளுக்கு 43 ரன்கள் என கொண்டு வந்துவிட்டார்.பின்னர் தோனி நெருக்கடியான பீல்டிங்கை அமைத்தாலும்,வீரர்கள் சொதப்பிவிட்டனர்.

##தோல்விகளுக்கு தோனிதான் காரணமா?

’இப்போதெல்லாம்  வெற்றி பற்றி தோனி கவலைப்படுவதில்லை’என்கிற விமர்சனத்தை பொய்யாக்கும் வண்ணம் இந்தமுறை தோனியின் செயல்பாடுகள் அனைத்தும் கவனமாய் இருந்தன.சிக்கலான நேரத்தில் அதிரடியாய் விளையாடியது,கண்ணிமைக்கும் நேரத்தில் ஸ்டம்பிங் ,ரன் அவுட் செய்வதில் வேகமும் புத்திசாலித்தனமும்  மிகுந்திருந்தது.அவர் நீண்ட நாட்களாகவே ஒன்றை கூறிவருகிறார்."யார் தலைமையில் விளையாடுகிறோம் என்பது முக்கியமல்ல.அணியில் ஒவ்வொருவரும் தனித்தனியாய் என்ன செய்கிறோம் என்பதே முக்கியம்.அப்படி ஆய்வு செய்து எந்த எந்தத் துறைகளில் நாம் பலவீனமாக இருக்கிறோமோ அதை சரிசெய்யும் வகையில் வீரர்களைத் தேர்வுசெய்யவேண்டும்”  

போட்டி  ஒளிபரப்பின்போது ஒன்றைக் கவனிக்கமுடிந்தது.களத்தில் தோனியைவிட ஹோலியையே அதிக நேரம் படம்பிடித்துக் காட்டின தொலைக்காட்சிகள்.இது எல்லோருக்கும் நடக்கும்.நீண்ட ஓட்டத்துக்கு பிறகு,தன் பொறுப்புகளை தலைவன் பகிர்ந்துகொள்ளத் தொடங்கும்போது புதிய திறமைசாலியை உலகம் கொண்டாடும்.

தோனியும் அதை உணர்ந்துதான் ,”எதிர்காலத்தில் ஹோலியின் பங்களிப்பு முக்கியமானது” எனக் கூறியிருக்கிறார்.

எனவே அணியில் தனிப்பட்ட ஒவ்வொரு வீரரின் முக்கியத்துவத்தையும்,பங்களிப்பையும் நாம் கனக்கிட்டு அதற்கு ஏற்ப முடிவுசெய்யவேண்டும்.

ஏனெனில் ஒரு அணியின் வெற்றி தனி ஒருவரால் கிடைக்ககூடியதல்ல.

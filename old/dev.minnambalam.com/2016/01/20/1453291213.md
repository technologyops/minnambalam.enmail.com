author:மின்அம்பலம் எழுத்தாளர்
tags:3

#தலைமை செயலகம் முன் தொடர் உண்ணாவிரத போராட்டம் - விவசாய சங்கத்தினர் எச்சரிக்கை..!

திருச்சி அரை வட்டசாலை பணியை தொடங்காவிட்டால் சென்னை தலைமை செயலகம் முன் தொடர் உண்ணாவிரத போராட்டம் நடத்த இருப்பதாக குறைதீர்க்கும் நாள் கூட்டத்தில் கலெக்டரிடம் விவசாய சங்கத்தினர் மனு கொடுத்தனர்.  அப்போது தமிழக விவசாயிகள் சங்கத்தின் திருச்சி மாவட்ட தலைவர் சின்னத்துரை கொடுத்த மனுவில் கூறப்பட்டு இருப்பதாவது:-   " முதல்-அமைச்சர் ஜெயலலிதா கடந்த சட்டமன்ற பொது தேர்தல் பிரசாரத்தில் 1970- விவசாயிகள் போராட்டத்தின்போது நடந்த துப்பாக்கி சூட்டில் இறந்த 20 விவசாயிகளின் குடும்பத்துக்கும் தலா ரூ.20 லட்சம் இழப்பீடு வழங்கப்படும் என்றும், மறைந்த விவசாய சங்க தலைவர் நாராயணசாமி நாயுடுவுக்கு மணி மண்டபம் கட்டப்படும் என்றும் வாக்குறுதி அளித்து இருந்தார். ஆனால் அந்த வாக்குறுதிகள் இதுவரை நிறைவேற்றப்படவில்லை.  திருச்சி துவாக்குடி அசூர் அருகில் தொடங்கி கரூர் சாலையில் ஜீயபுரம் அருகில் இணையும் வகையில் 5 தேசிய நெடுஞ்சாலைகளை இணைக்கும் திருச்சி அரை வட்டசாலை பணி தொடங்கி 8 ஆண்டுகள் முடிந்து விட்டது. ஆனால் சாலை பணி நிறைவு பெறாமல் பாதியில் நிற்கிறது. இந்த சாலை பணியை மீண்டும் தொடங்குவதற்கான அறிவிப்பை நடைபெற உள்ள சட்டமன்ற கூட்டத் தொடரில் வெளியிட வேண்டும், இல்லை என்றால் இந்த கோரிக்கைகளை வலியுறுத்தி சென்னை தலைமை செயலகம் முன் விவசாயிகளை திரட்டி தொடர் உண்ணாவிரத போராட்டம் நடத்தப்படும்." - இவ்வாறு அதில் கூறப்பட்டு இருந்தது.

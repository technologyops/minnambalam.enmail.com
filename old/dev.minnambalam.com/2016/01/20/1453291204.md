author:ஸ்வரா வைத்தீ
tags:1
ref:scroll.in

#ஹைதராபாத் கல்லூரிகளின் லட்சணம் !

ரோகித் வெமுலாவின் தற்கொலை இந்திய அளவில் மிகப்பெரிய விவாதத்தை ஏற்படுத்தியிருக்கிறது.அதற்கு சாதி ஒரு முக்கியமான காரணமென்றால்,கல்வி நிறுவனங்களின் மோசமான சூழ்நிலை இன்னொரு காரணம்.கடந்த 2013 -ம் ஆண்டு ஹைதராபாத்தில் உள்ள பல்வேறு கல்வி நிறுவனங்களை சேர்ந்த 24 மாணவர்கள் தற்கொலை செய்து கொண்டனர்.அதையொட்டி ஒரு உண்மை கண்டறியும் குழு அமைக்கப்பட்டு விசாரிக்கப்பட்டது.

2013 -ம் ஆண்டு பி.ராஜூ என்ற 21 வயது முதுகலை மாணவர் தற்கொலை செய்துகொண்டார்.அப்போது அது கல்வி வட்டாரங்களில் மிகப்பெரிய சலசலப்பை ஏற்படுத்தியது.பல்வேறு விரிவுரையாளர்கள் ஒன்றாக சேர்ந்து ஆந்திர உயர்நீதிமன்றத்தில் பொதுநல வழக்கு ஒன்றை தாக்கல் செய்தனர்.கல்வி நிறுவனங்கள் மாணவர்களுக்கு கொடுக்கும் அழுத்தம்,ஆசிரியர்களின் அக்கறையற்ற தன்மை,பல்கலைக்கழகங்கள் மாணவர்களை நடத்தும் விதம் ஆகியவை பற்றி அந்த மனுவில் விரிவாக குறிப்பிடப்பட்டிருந்தது.

பிறகு அமைக்கப்பட்ட உண்மை கண்டறியும் குழு, ராஜுவின் தற்கொலை பற்றி விசாரித்திருக்கிறது.கல்லூரியில் சேர்ந்த புதிதில் ராஜு மிகச்சிறப்பாக படித்திருக்கிறார்.திடீரென ஏழாவது செமஸ்டரில் அவரது மதிப்பெண்கள் சரிந்திருக்கிறது.அப்போது ஆஸ்திரேலியாவை சேர்ந்த பெண் தோழி ஒருவரிடம் தன் மனக்குமுறலை பகிர்ந்திருக்கிறார்.பல்கலைக்கழகத்தில் தனக்கு உதவ யாருமே இல்லை என தெரிவித்திருக்கிறார்.

பல்கலைக்கழகம் இதை எதோ காதல் பிரச்சினை என்பது போல சித்தரித்தது.ஆனால் உண்மை கண்டறியும் குழு அந்த வருடத்தில் மட்டும் ஹைதராபாத்தை சுற்றியுள்ள கல்லூரிகளில் 24 மாணவர்கள் தற்கொலை செய்ததை சுட்டிக்காட்டியது.அவர்களின் இறப்பை ஆராய்ந்த அந்த குழு மிக முக்கியமான ஒன்றை கண்டறிந்தது.ஜாதியும் அவர்களது பொருளாதார பின்னணியுமே தற்கொலைக்கு காரணமாக இருந்திருக்கின்றன என்பதே அது.

தற்கொலை செய்து கொண்டவர்களில் பெரும்பாலானோர் எஸ்சி,எஸ்டி,ஓபிசி பிரிவை சேர்ந்தவர்கள் மற்றும் இஸ்லாமியர்கள்.அது மட்டுமல்லாமல் கல்லூரியில்  கிராமப்புற மாணவர்களுக்கும், நகர்ப்புற மாணவர்களுக்கு மிடையிலான  வேறுபாடு மிகப்பெரிய அளவில் இருந்திருக்கிறது.கிராமப்புற மாணவர்கள் சிலர் ஆங்கிலத்தில் பின்தங்கி இருந்திருக்கின்றனர்.

அவர்களை அரவணைத்து செல்ல வேண்டிய ஆசிரியர்களோ, தங்கள் பொறுப்பை உணராமல்  அனைவரின்  முன்னிலையிலும் அவர்களை அவமானப்படுத்துகிறார்கள். அப்படி கிராமப்புற மாணவரை ஆசிரியர் ஒருவர் திட்டியிருப்பது ஆய்வில் சுட்டிக்காட்டப்பட்டது. 

இவை ஒருபுறம் என்றால்  கல்வி நிறுவனங்களின் மெத்தனம் இன்னொரு பக்கம்.  உதவித்தொகை,ஊக்கத்தொகை போன்றவற்றை மாணவர்கள் பெற ஆசிரியர்கள் எந்தவிதமான உதவிகளையும்  செய்வதில்லை என உண்மை கண்டறியும் குழுவின் ஆய்வு சுட்டிக்காட்டுகிறது.

மற்ற பணக்கார மாணவர்களை பொறுத்தவரை உதவித்தொகைப்பணம் என்பது மொபைல் பில் கட்டவோ,அனாவசிய செலவுகளுக்கோ செல்லக்கூடியவை.ஆனால் இந்த மாணவர்களின் வாழ்க்கையே பெரும் போராட்டமான ஒன்றாக இருக்கும்போது கல்வி நிறுவனங்கள் இதில் கவனம் செலுத்தாமல் மெத்தனமாக இருந்தது தெரிய வந்திருக்கிறது.

இந்த மாணவர்களுக்கு கணினியை கையாள்வது பற்றி போதுமான பயிற்சி வழங்கப்படவில்லை.எனவே அவர்களால் இணையத்தில் எழுதக்கூடிய தேர்வுகளில் கலந்துகொள்ள முடியவில்லை.இது மற்ற மாணவர்களுக்கு இணையாக அவர்கள் போட்டி போட முடியாத சூழலை உண்டாக்கியிருக்கிறது.

இந்த உண்மை கண்டறியும் குழுவின் அறிக்கயை ஆய்வு செய்த நீதிமன்றம் கடந்த 2014 -ம் ஆண்டு ஜூலை 1  - ம் தேதி பல்கலைக்கழகங்களுக்கு சில பரிந்துரைகளை வழங்கியிருக்கிறது.ஆனால் அந்த பரிந்துரைகள் சரிவர அமல்படுத்தப்படவில்லை என்பதாக கல்வியாளர்கள் புகார் தெரிவிக்கிறார்கள்.

தற்கொலைகளுக்கு மாணவர்கள் தான் காரணம் என கல்வி நிறுவனங்கள் இனியும் தப்பித்துக்கொள்ள முடியாது.தங்களிடம் உள்ள குறைகளையும் சரிசெய்துகொள்ள வேண்டும் என இதன் மூலம் தெரிகிறது.

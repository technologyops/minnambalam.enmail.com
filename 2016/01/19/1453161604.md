author:டி.அருள் எழிலன்
tags:1

#”எனக்கு மேல மொதலாளிணு ஒருத்தரும், எனக்கு கீழே தொழிலாளிணு ஒருத்தரும்  இருக்கக் கூடாது.” - ஆர்.செல்வராஜ் சிறப்புப் பேட்டி.

‘’தமிழ் சினிமாவின் கதை மன்னன்  ஆர். செல்வராஜ்.  அன்னக்கிளி, கடலோரக் கவிதைகள், முதல் மரியாதை, அலைபாயுதே என  200   படங்களுக்கும் மேல் தமிழ் சினிமாவை  தன் கதைகளாலும், பாத்திரப்படைப்பாலும் ஆட்சி செய்த செல்வராஜ் இப்போது ‘பச்சைக்குடை’ என்ற படத்தை இயக்கிக் கொண்டிருக்கிறார். இன்னும் ஓயாமல் உழைத்துக் கொண்டிருக்கும் அவரை சந்தித்து மின் அம்பலம் இணையத்துக்காக,  உரையாடிய போது,

‘’ இப்போ எனக்கு 72  வயசு ஆகுது.சினிமாவுக்கு வந்து 53  வருஷம் ஆச்சு.  நான் இங்கேதான் இருக்கிறேன் என்பதுகூட யாருக்கும் தெரியாத படி சத்தமில்லாமல் ஒரு அமைதியான வாழ்க்கையை  வாழ்றேன். எனக்கு முன்னாடியும் பின்னாடியும் வந்தவங்க காணாம போயிட்டாங்க. நான் தெளிவா வேலை பார்த்துட்டிருக்கேன்.  நரிக்குறவர்கள் ஒரு இடத்துல நிக்காம ஓடுவாங்கல்ல , அப்படி ஓட்டிக்கிட்டிருக்கேன். 250 படங்களுக்கு மேல் எழுதியிருக்கிறேன். இப்பவும் தெலுங்கு, கன்னடம், தமிழ்ணு  எழுதுகிறேன். அப்பவும் சரி, இப்பவும் சரி என் வாழ்க்கையில் ஒரே ஒரு பாலிசி வைச்சிருக்கேன். எனக்கு மேல மொதலாளிணு ஒருத்தரும், எனக்கு கீழே தொழிலாளிணு ஒருத்தரும்  இருக்கக் கூடாது. நானே மொதலாளி, நானே தொழிலாளி ,அதனாலதான் இன்னும் என்னால் உழைக்கவும் என்னோட உலகத்தில் நான் உற்சாகமாக இருக்கவும் முடியுது” என்று  தன் இருப்பை, தேவையை உறுதி செய்கிறார்.

##உங்களோட இளமைக்கால வைகை நதி வாழ்வை நினைவு கூர முடியுமா?

நான் மதுரைக்காரன். வைகை நதிதான் இளமைக்கால கனவுகளின், ஆசைகளின் திறவு கோலாக இருந்தது. வைகை நதியின் வடகரையில் நதியாடும் வைகையில் இல்லை மணலாடும் வைகையில் நாங்கள் எங்கள் கனவுகளை விதைத்து வளர்ந்தோம். நான் மஞ்சப்புத்தூர் செட்டியார் ஸ்கூலில்தான் படித்தேன். படிக்கிற நேரம் போக மீதி நேரம்  பசங்க விளையாடுவாங்க. நான் விளையாடப் போக மாட்டேன் அதுல பெருசா ஆர்வம் இல்ல. அங்கே காந்தி மீயுசிம்ணு ஒண்ணு  இருந்துச்சு. அது ராணி மங்கம்மாள் வாழ்ந்த இடம். சென்னை வர்ற வரைக்கும் அங்கே போய் புத்தகங்களை வாசிச்சிட்டே இருப்பேன். அது ஒரு பெரிய அனுபவமாக மாறி என்னைப் புத்தகக் கடலுக்குள் இழுத்துக் கொண்டு  போனது. பள்ளி நாட்கள் போக விடுமுறை நாட்கள் என்றால் காலையில் போனால் அது மதியம் 12..30 க்கு பூட்டி மீண்டும் 3.30 க்கு திறப்பாங்க அந்த இடை வெளை நேரத்தில் கூட வீட்டுக்குப் போகாமல் அங்கேயே சுத்திக் கிட்டு மீண்டும் போய் வாசிக்கத் தொடங்கி விடுவேன். அந்த நூலகம்தான்  உலகம்ணு   இருந்தேன். அப்போ அப்துல் ரகுமான்ணு ஒரு பெரியவர் இருந்தார் அவரோட நூல்கள்தான் எனக்கு ஆதர்சமாக இருந்துச்சு. தன்னம்பிக்கை நூல்களை அத்தனை சுவராஸ்யமாக எழுதுகிற அவரரும், மணவை முஸ்தபாவும்தான்  என்னோட எழுத்துலக ஆசான்கள்ணு சொல்லணும். அறிவுங்கிறது ஒரு வேட்கை,  பசி எடுத்தால் சாப்பிடுவது இயற்கை மூளைக்கு எப்போ பசி எடுக்கும்ணா நாம வாசிப்பை  நேசிக்கணும் அப்போதான் மூளைக்கு பசிக்கும். அப்படித்தான் என்னை தயார் படுத்தினேன். என்னோட அறிவுத் தேவைக்கு  அப்துல் ரஹ்மான் அவர்களும், மணவை முஸ்தபா அவர்களும் தீனி போட்டாங்க. அப்போவெல்லாம் மீனாட்சி அம்மன் கோவில் ரொம்ப பிரபலமாக இருக்கவில்லை.திருப்பரங்குன்றம் முருகன் கோவில் வருமானத்தைக் கொண்டுதான் மீனாட்சி தயார் கோவிலை நிர்வகித்து வந்தார்கள் ‘’ மகன் தான் அம்மாவுக்கு சோறு பொடுறாணு” கிண்டலா சொல்வாங்க, மீனாட்சி அம்மனை நம்பி பணம் வந்துச்சோ இல்லியோ தமிழ் வளர்ந்த இடம் அதுதான்.  புலவர்கள்  அ.கி.பரந்தாமனார் , இலக்குவனார்  போன்றோர் புலவருக்கு படித்தம் என்ற கல்விமுறையையே வைத்திருந்தார்கள். அங்கும் போய் இலக்கண, இலக்கிய நூல்களை வாசித்தேன் அப்படி தமிழ் மொழியையும் நமது இலக்கியங்களையும் படிப்படியாக கற்று ஒரு கதை ஆசியராக உருவானேன். நான் சிறு வயதில் கற்ற இலக்கியங்களும், பாத்திரங்களும் பின்னாட்களில் நான் பின்னிய சினிமா கதாபாத்திரங்களுக்கு உதவியது.

##அந்த வாசிப்பு அனுபவம்தான் சினிமா ஆர்வமாக மாறியதா?

அம்மாவோட ஊர் சிவகங்கை அங்க போகும் போது கொட்டாய்ல போய் படம் பார்ப்போம். ‘சொர்க்கவாசல்’ணு ஒரு படம் அந்த படத்துல குதிரை வண்டிகள் பறக்குது அது எப்படி அவ்ளோ  குதிரைகள் வேகமா ஓடுதுண்ணு தேடிய பயணத்தில் இருந்து, பிரமிப்பில் இருந்து துவங்கினதுதான் சினிமா பயணம். அதை சின்ன வயதில் நான் வாசித்த  விஷயங்கள் தூண்டி விட்டன. இன்னொரு பக்கம் அப்பாவும் சினிமா எடுக்க முயன்று அது முடியாமல் போனவர்.  எல்லா பசங்களும் பனை மரத்து நுங்கில் சக்கரம் பூட்டி வண்டி ஓட்டும் போது நான் பிலிம் கேன் டப்பாவில் வண்டி ஓட்டி பழகுவேன். வீடு முழுக்க பில்ம் கேன் டப்பாக்கள் இரைந்து கிடக்கும். அந்த அனுபவங்களும் வாசிப்பும் ஆசையும்தான் சினிமாவை நோக்கி தள்ளியது .

##உங்களோட முதல் கதையை நினைவு படுத்த முடியுமா?

நான் எழுதிய சிறுகதை ஒரு சுவராஸ்யமான அனுபவம். விகடனுக்கு எத்தனையோ கதைகள் அனுப்புவேன் அவைகள் திரும்பி வந்து விடும். அப்போது கலைஞர்  நடத்திய ’முத்தாரம்’ இதழ் தரமானது அதில் எனது படைப்புகள் வந்திருக்கிறது. அது போல கண்ணதாசன் நடத்திய ’தென்றல்’ இதழிலும் என் படைப்புகள் வரும். ஆனால் இவைகள் வெகுசன இதழ்களாக கருதப்பட வில்லை.  முதன் முதலாக  மாலைமுரசு இதழில் வந்த கதைதான் அந்த வகையில் முதல் கதை. அப்போது மாலை நாளிதழாக வந்த ஒரே நாளிதழ் மாலைமுரசுதான். அவர்கள் ஒரு சிறுகதைப் போட்டி அறிவித்திருந்தார்கள். முதல்பரிசு 15 ரூபாய் நானும் அந்த போட்டிக்கு கதை அனுப்ப சில நாட்களில் போஸ்ட் கத்திக் கொண்டே வந்தான்.  ‘’ஓ நம்ம கதை திரும்பி வந்துடுச்சு போல” என்று பார்த்தால் எனக்கு முதல் பரிசாக 15 ரூபாயும். கதை வந்த பேப்பரையும் கொடுத்தான் நியாயமாக ஊரே கொண்டாடியிருக்க வேண்டிய விஷயம் அது. ஆனால் அந்தக் கதையை வாசித்த அப்பா எதுவும் பேசாமல் போய் விட்டார். ஊரில் பசங்க நமட்டுச் சிரிப்பு சிரித்தார்கள்.  வெளிப்படையாக  இந்தக் கதையை படியுங்கள் என்று யாரிடமும் சொல்ல முடியாது, ஏனென்றால் அது ஒரு பாலியல் தொழிலாளியின் கதை. 15 வயதில் நான் எழுதிய அந்தக் கதையை அப்போது ஊரே அதிர்ச்சியுடனும் ரகசியமாகவும் வாசித்தார்கள். அந்தக் காலம் அப்படி இருந்தது.

##சென்னைக்கு வந்தது எப்போது?

அப்பா பழனி தேவஸ்தானத்தில் வேலை செய்தார். என்னோட சித்தப்பாதான் என்.சங்கரய்யா  நாங்க கம்யூனிஸ்ட் குடும்பம்ணு எங்கப்பாவை வேலையை விட்டு தூக்கிட்டாங்க. அவருக்கும் அது பெரிய விருப்பமான வேலைணு சொல்ல முடியாது அவரோட மனசுக்குள்ளால சினிமாதான்  இருந்துச்சு. அப்பா , சித்தப்பா எல்லோருமே என்னை தினந்தோறும் வாசிக்கச் சொல்லி தூண்டுவாங்க அப்போ எனக்கு முது பெரும் கம்யூனிஸ்ட் தலைவர்  கே. பாலதண்டாயுதத்தோட  நட்பும் அன்பும் கிடைத்தது. என் மீது பிரியத்தோடும் கவனத்தோடும்  இருந்தார் அவர் அவரும் என்னை வாசிக்கத் தூண்டியதோடு அவருக்குத் தெரிந்த இயக்குநர்களைப் பார்க்க என்னை அனுப்பி வைப்பார். அவர்தான் சொல்லித்தான் மல்லியம் ராஜகோபாலை சென்னையில் போய் பார்த்தேன். அவர் நடிகை லட்சுமியை வைத்து  ‘ஜீவனாம்சம்’ படத்தை இயக்கிக் கொண்டிருந்தார். அவரிடம் அசிஸ்டெண்ட் டைரக்டராக இணைந்தேன். அந்தக் காலத்தில் எல்லாம் ஒரு உதவி இயக்குநர்  இயக்குநரை சந்திக்கவே முடியாது முதல் நிலையில் இருக்கும் அசோஷியேட் இயக்குநர்களிடம் தான் கீழ் நிலையில் இருக்கும் இயக்குநர்கள் பேச முடியும். இந்த மாதிரி சூழலில்தான் நடிகர் நகேஷின் மனைவி கொலை வழக்கொன்றில் சிக்கி சிறைக்குச் செல்ல நாகேஷ் ஷூட்டிங் வரவில்லை. அப்போது அவர் பிஸியான பெரிய நடிகர் அவரை நம்பி படம் எடுத்துக் கொண்டிருந்த பலருடைய படங்கள் பல நாட்கள் படப்பிடிப்பு இல்லாமல் நின்று போனது மல்லியம் ராஜகோபால் படமும் நிற்க பிழைப்புக்கு வழியில்லாமல் மதுரைக்கே திரும்பி விட்டேன்.  பாலதண்டாயுதத்தை போய் பார்க்கப் போனால் அவர் இல்லை. ஆனால் எனக்கு அவர்  ‘தைரியமாக இரு வேறு சினிமாக் கம்பெனிகள் முயற்சி பண்ணலாம்” என்று கடிதம் எழுதியிருந்தார். அப்போது கவிஞர் கண்ணதாசனிடம் உதவியாளராக   இருந்த பஞ்சு அருணாச்சலத்தோட தொடர்பு கிடைத்தது அதுதான் நான் சினிமாவுக்குள் நுழைய காரணமாக இருந்தது.

##’அன்னக்கிளி’  கதை  பஞ்சுவுக்காக உருவாக்கியதுதானா?

எனக்கு ஆண்டாள் ரொம்ப பிடிக்கும். ஆண்டாளின் பாசுரங்களை படிக்கும் போது அவள் மீது ஒரு  ஈர்ப்பு உருவாகிறது. சூடிக் கொடுத்த சுடர் கொடி என்கிற ஆண்டாளின் நினைவில் ’மருத்துவச்சி’  என்று ஒரு கதையை நான் வைச்சிருந்தேன். பின்னாடி அதை பஞ்சு அருணாச்சலத்திடம் சொன்ன போது அவருக்கு அது  மிகவும் பிடித்திருந்தது.அந்தக் கதைதான் பின்னாடி ‘அன்னக்கிளி’ ஆனது. அதுவும் ஒரு சுவராஸ்யமான விஷயம்தான். என் நண்பன்  டானியல் ராசைய்யா குழுவினர், (பாவலர் பிரதர்ஸ்) நான் சென்னை வந்து மூன்று வருடம் கழிச்சு சென்னை வந்தாங்க. அவங்களை சில இயக்குநர்கள் கிட்ட அழைச்சிட்டுப் போனேன்.  அப்படித்தான் பஞ்சு அருணாச்சலம் கிட்ட இராசைய்யாவை அழைத்துப் போனேன் அவர் மீயூசிக் போடச் சொன்னார். ’ராசைய்யா அன்னகீளியே... ணு இழுத்துப் பாடும்  ஒரு கிராமத்துப் பாடலை போட்டுக் காட்ட. அது பஞ்சுவுக்கு பிடித்துப் போக, இந்த மருத்துவச்சி கதைக்கு ‘அன்னக்கிளி’  என்கிற பெயரை முடிவு பண்ணி அதையே பிக்ஸ் பண்ணினோம். டானியல் இராசைய்யாவை மீயூசிக் டைரக்டராக அறிமுகம் செய்ய அப்போ பெரிய எதிர்ப்பு இருந்துச்சு. அதையும் மீறி பஞ்சு,  டானியல் இராசைய்யாங்கிற பேரை இளையராஜாணு மாற்றி அறிமுகம் செய்தார். என் நண்பன் ரஜாவுக்கு இசையைத் தவிற வேறு எதுவும் தெரியாது. அவனது திறமைதான் ஒரே நாளில் அவனை புகழின் உச்சிக்குக் கொண்டு சென்றது. நானும் அன்னக்கிளியில் தொடங்கி வருடம் முழுக்க பிஸியான எழுத்தாளராகவும் , இயக்குநராகவும் வலம் வந்தேன்.

##வைகை நதிக்கரையில் வளர்ந்தவர்கள் பாரதிராஜாவும் , இளையராஜாவும், நீங்களும் ஒவ்வொருவரும் தமிழ் சினிமாவின் சிகரங்கள் ஆன பின்னரும் அந்த நட்பு தொடருகிறதா?

பாரதிராஜா, இளையராஜா, மீனாட்சி சுந்தரம், பாலச்சந்திரன் என பல நண்பர்கள் எனக்குண்டு. அதே நட்பு இன்றும் தொடர்கிறது. ஆனால் சினிமாவில் பிஸியான பின்னரும் அதே பழைய நட்பை தொடர முடியாது என்பதுதான் யதார்த்தம். வைகை கரையில்  வளர்ந்து வந்த அந்தக் காலம் வேறு இப்போது வென்று வெவ்வேறு துறைகளில் அனைவருமே பிஸியாகி விட்டோம். தவிறவும் நான் நான் எதுக்காகவும் தேவையில்லாமல் யாரையும் போய் சந்திக்க மாட்டேன். இரண்டு நண்பர்களில் ஒருவர் பிசியாகி விட்டால் அப்படியே போய் ஒட்டிக் கொள்ளக் கூடாது விலகியிருக்கணும் அதான் நட்புக்கும் நல்லது அவரவர்  சுதந்திரத்திற்கும் நல்லது. அதை இருவருமே அருமையாக  அனைவருமே கடைப்பிடிக்கிறோம்.பாரதிராஜா என் வீட்டிற்கு அடிக்கடி வருவார். பல மணி நேரம் அமர்ந்து பேசுவோம். சமீபத்தில் என் மகனுக்கு திருமணம் நடந்தது அப்போது பாரதிராஜா வந்து 50,000 ரூபாய் பணம் கொடுத்தார். அந்த பணத்தை நான் எதிர்பார்க்கவில்லை. ஏதோ எனக்கு  செலவுகள்  தேவைகள் இருக்கும் எனக் கொடுக்கிறார். மற்றபடி  இளையராஜாவை சந்திக்கும் போது உரிமையோடு பேசிக் கொள்வோம்  இது போதும் என நினைக்கிறேன்.

##உங்களால் ஆராதிக்கப்படும் சினிமா என்று ஒரு பட்டியல் உங்களிடம் இருக்கிறதா?

ஆமாம் என்னைப் போன்ற  கதைகாரர்களுக்கும் இயக்குநர்களுக்கும் அப்படி ஒரு லிஸ்ட் இல்லாமல் இருக்க முடியாது. 1949 -ல் ராஜ்கபூர்  தயாரித்து, இயக்கி, நடித்த பர்சாத் (Barsaat) படத்தை இந்திய சினிமாவின் உன்னதமான படங்களுள் ஒன்றாக நான் நினைக்கிறேன்.முதலில் அந்த படம் வெளியான போது  யாரும் சீந்தவில்லை. மீண்டும் வெளியிட்ட பின்னர் இந்திய ரசிகர்களால் கொண்டாடப்பட்டது. அதில் ராஜ்கபூருக்கு ஜோடியாக நர்கீஸ் நடித்திருப்பார். இரு கலைஞர்களுக்கு இடையில் உருவாகும் ஈகோ எப்படி  இருவரின் வாழ்க்கையையும் சூறையாடுகிறது என்பதை காதலோடு சொன்ன காவியம் என்பேன் பர்சாத்தை. அது போல  1958 -ல் ராபர்ட் வைஸ் இயக்கத்தில் வெளியான  ‘ ஐ வாண்ட்  டூ லிவ்’ (I Want to Live!) சூசன் ஹெய்வாட்டின் நடிப்பில் வெளியான அந்த படம் இன்று வரை என்னை உலுக்கிக் கொண்டிருக்கும் படம் அது. இன்று மரணதண்டனை ஒழிப்பு பற்றி எல்லாம் பேசுகிறார்கள். ஆனால் ஒரு அப்பாவி பெண் எப்படி மரணதண்டனை என்னும் கொடூர தண்டனை  முறைக்கு பலியாகிறார் என்பதைப் பேசிய படம். உலக மக்களின் மனச்சாட்சியை உலுக்கியதோடு சூசனுக்கு சிறந்த நடிகைக்கான ஆஸ்கர் விருதையும் வென்று கொடுத்த படம். இப்படிச் சில படங்கள்தான் என்னை அன்றாடம் உயிர்ப்போடு வைத்திருக்கிறது.

##இளம் தலைமுறை இயக்குநர்கள் தமிழ் சினிமாவின் முகத்தை வெகுவாக மாற்றி விட்டார்கள். இப்போது வருகிற படங்களைப் பார்ப்பதுண்டா?

எப்போது நான் சினிமா பார்ப்பதை நிறுத்துகிறேனோ அப்போதே என் வாழ்க்கையும் முடிந்து போவதாக நினைக்கிறேன். சாப்பாடு தண்ணியில்லாமல் இருந்தாலும் இருப்பேன். படிக்க நூல்களும், பார்க்க திரைப்படங்களும் இல்லாமல் இருக்க மாட்டேன். இப்போது வருகிற எல்லா படங்களையும் நான் பார்க்கிறேன். இளம் இயக்குநர்கள் புதிய சிந்தனைகளோடு சினிமாவை புரட்டிப் போட்டிருக்கிறார்கள்.  நாம் வாழ்க்கையின் நெருக்கமான  மனிதர்களை கதைகளில் பின்னுகிறார்கள். தொழில் நுட்பத்தை அளவோடு ஆனால் வலிமையாகக் கையாள்கிறார்கள்.  கடந்த முறை நடந்த தேசிய விருதுகளுக்கான தமிழ் படங்களின் தேர்வுக் குழுவில் நான் இருந்தேன். காக்காமுட்டை, குற்றம் கடிதல்  இரு படங்களையுமே நான் தேர்ந்தெடுத்தேன். அது இறுதிச் சுற்றிலும் வென்றது. உண்மையில் காக்கா முட்டை, குற்றம் கடிதல்  இரு படங்களுமே மிகச்சிறந்த படங்கள். அது போல ’ஜிகர்தண்டா’ என தமிழ் சினிமா வெகுவாக மாறி விட்டது அந்த மாற்றம்  மகிழ்ச்சியாக இருக்கிறது.

##சென்னையில் சொந்த வீடு இருக்கிறதா?

ஒரு படம் எடுத்தேன் கடுமையான நஷ்டம். கடன் காரர்கள் நச்சரித்தார்கள் என பெசண்ட் நகரில் வைத்திருந்த சொந்த வீட்டை விற்று விட்டு நிம்மதியாக இருந்தேன். இப்போதும் சொந்த வீட்டில்தான் இருக்கிறேன். வீடெனப்படுவது  நிம்மதி தருகிற கூடு நான் அமைதியாக இருப்பதை வைத்து சந்தோசமாக வாழ நினைப்பவன் இப்பொதும் நன்றாக சாம்பதிக்கிறேன். எனக்கு இரண்டு பெண் குழந்தைகள், இரண்டு ஆண் குழந்தைகள் அனைவருக்குமே திருமணம் ஆகிவிட்டது. ஏதாவது ஒரு பேரப்பிள்ளையோடு என் ஓய்வு  நேரத்தை என் சொந்த வீட்டில் கழிக்கிறேன். இதை விட வேற என்ன வேண்டும்  இந்த வாழ்வில்.

##இப்போது நீங்கள் எடுத்துக் கொண்டிருக்கும் ‘பச்சைக் குடை’  படத்தின் பேசு பொருள் என்ன?

நான் படம் எடுக்குறேணு சொன்னதும்  “ விக்க ஒண்ணும் இல்லியேணு” என் மனைவி கிண்டல் பண்ணினாங்க. ஏன் எல்.ஐ.சி பில்டிங்  இருக்கு செண்டரல் ஸ்டேஷன் இருக்குணு நானும் கிண்டலாக சொல்லி விட்டு. ’பச்சைக்குடை’  படத்தை எடுத்து முடித்து விட்டேன். சமஸ்கிருதத்தில் இருந்து சில வரிகளை மொழியாக்கம் செய்திருந்தார்கள் அதை வாசித்துக் கொண்டிருந்தேன். ‘’பத்து குளங்கள் சேர்ந்தது ஒரு கிணறு, பத்து கிணறுகள் சேர்ந்தது ஒரு ஏரி, பத்து ஏரிகள் சேர்ந்தது ஒரு நதி. பத்து நதிகள் சேர்ந்ததது ஒரு மகன்., பத்து மகன்கள் சேர்ந்தது ஒரு மரம்” என்றது அந்த சமஸ்கிருத வரிகள்.நைஜிரிய பழங்குடிகளைப் பற்றி வாசித்த போது அவர்கள் கடவுளுக்கு கோவில் கட்ட அருள் வாக்கு கேட்கிறார்கள். அதற்கு கடவுள் சொல்கிறார்  ‘’உங்களுக்கு வீடுகள் என்று எதுவும் இல்லை, நீங்கள் எப்போது வீடு கட்டிக் கொள்கின்றீர்களோ அப்போது எனக்கு கோவில் கட்டுங்கள். அதுவரை நான் மரங்களில் இருக்கிறேன்” என்று கடவுள்  சொல்கிறார். இந்த இரண்டு விஷயங்களும் இணைந்து என்னுள் உருவாகியதுதான் பச்சைக்குடை படம். காதலா இயற்கையா என வரும் போது  ஒரு பெண் என்ன முடிவெடுக்கிறாள் என்பதை காதலோடு சொல்லியிருக்கிறேன்.அந்தப் படம் இப்போது விருதுகளுக்காக அனுப்பப்பட்டிருக்கிறது.

##வாட்ச் அப், டிவிட்டர், முகநூல் இதிலெல்லாம் இருக்கின்றீர்களா பார்ப்பதுண்டா?

எனக்கு திரைக்கதையை வாய்ஸ் மெயிலாக அனுப்புகிறார்கள். சில புகைப்படங்களை எனக்கு வாட்ஸ் அப் மூலம் அனுப்புவார்கள்.தொழில் நுட்பம் வேகமாக வளர்ந்து  விட்டது. ஒரு நாள் தூங்கினால் கூட காலம் நம்மை கைவிட்டு ஓடி விடுகிறது. அதனால் நானும் இந்த தொழில்நுட்பங்களோடு சேர்ந்தே ஓடுகிறேன் என்னால்  முடிந்த அளவு.

##ஒரு கதை எப்படி  உருவாகிறது. கதை எழுதக் கற்றுக் கொடுக்க முடியுமா?

சமிபத்தில் தனஞ்செயன் கதை எழுத கற்றுக் கொடுக்க கல்லூரிக்கு வர வேண்டும் என்று சொன்னார். நான் வருகிறேன் என்றேன். ஆனால் கதை எழுத யாரும் காற்றுக் கொடுக்க முடியாது. காரணம் வாழ்க்கையை யாரும் யாருக்கும் கற்றுக் கொடுக்க முடியாது. வாழ்க்கையின் அனுபவங்களில் இருந்தே ஒரு கதை உருவாகிறது. நான் எழுதிய எல்லா கதைகளும் ஏழைகளைப் பற்றிய கதைகள்தான். இந்தியாவில் மட்டும் 120 கோடி கதைகள் இருக்கிறது. ஆமாம் ஒவ்வொரு மனிதனுக்குள்ளும் ஒரு கதை  இருக்கிறது. அதில் ஒரு சின்ன பகுதியை மட்டுமே நாம் தொட்டிருக்கிறோம்.

##இப்போதுள்ள திரைப்பட இயக்குநர்கள் கதைக்கு முக்கியத்துவம் கொடுக்காமல் கேரக்டர்களுக்கு முக்கியத்துவம் கொடுத்து அதையே சினிமாவாக்கி விடுகிறார்கள் என்ற விமர்சனம் உள்ளதே அதை  எப்படிப் பார்க்கின்றீர்கள்?

கேரக்டர்களை வைத்தும் கதை பண்ண முடியும். அதில்  தவறு இருப்பதாகத் தெரியவில்லை. கேரக்டரும் கதையும் தப்பாக இருக்கக் கூடாது அவ்வளவுதான். எந்த படத்திற்கும் வில்லன்களே தேவையில்லை என்கிறேன். காரணம் படத்தில் பேசப்படும் விஷயம்தான் வில்லன். ஏழ்மையும்,  கெட்ட செயல்களுமே வில்லன். அது ஒவ்வொரு கதையிலும் இயல்பாகவே இருக்கிறது.  
உங்களுக்கான  ஒரு விக்கிபீடியா பக்கம் இல்லையே?
கதை எழுதுவது,  திரைப்படங்கள்  இயக்குவது எல்லாம் என்னோட ஹாபி. அதுதான் என்னோட சந்தோசமாகவும் மனதுக்கு பிடித்த விஷயமாகவும் இருக்கிறது.மற்றபடி எனக்கு விக்கிபீடியா உருவாக்க  வேண்டும். என்றெல்லாம் நான் நினைக்கவில்லை. நானும் என் கதைகளும் முக்கியம் எனக் கருதும் எவனோ ஒருவன் அதைச் செய்து விட்டுப் போவான்.

##அன்றாடம் நாளிதழ் வாசிப்பது உண்டா, புத்தகங்களுக்கு எவ்வளவு செலவு செய்வீங்க?

இப்படித்தான்  வாழ வேண்டும் என சில பாலிசிகள் வைத்திருக்கிறேன். அதிகாலை திருமணங்களுக்குச் செல்லும் நான் மாலை  நேரம் வைக்கும் வரவேற்பு நிகழ்ச்சிகளுக்குச் செல்ல மாட்டேன். யாரையும் சிரமப்படுத்தாமல் மிகவும் பிரத்தியேகமான சில பழக்கங்களை நான் வைத்திருக்கிறேன். மாதம் ஒன்றுக்கு மெடிசின் மட்டும் 7,000 ரூபாய்க்கு வாங்குகிறேன். நாளிதழ்கள், வார இதழ்கள் என  அச்சு ஊடகங்களுக்கு  2,700 ரூபாய் வரை செலவு செய்கிறேன். சில நேரம் மனைவி சொல்வாங்க.  ‘’அதான் காலைல இருந்து டிவி பாக்குறீங்களே பின்ன எதுவுக்கு இவ்ளோ புக்ஸ்” என்பாள். பதிலுக்கு நான்  ‘’வீட்லதான் சாமியிருக்கு அப்புறம் எதுக்கு திருச்செந்தூருக்கும், திருப்பதிக்கும் போகணும். இதே சாமிதான அங்கேயும் இருக்கு”  ணு அவளை குழப்பி விட்டு விடுவேன். பேசாம போய்டுவாங்க. புதிதாக சந்தைக்கு வரும் நூல்களை வாங்குவதும், அன்றாடம் நாளிதழ்கள் வார இதழ்களை வாசிப்பதும் என் அன்றாட வேலைகளில் ஒன்று. என் கதைகளுக்கான குறிப்புகளை அதிலிருந்து எடுத்துக் கொள்கிறேன்.

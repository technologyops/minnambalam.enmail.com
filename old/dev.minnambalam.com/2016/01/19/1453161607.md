author:மின்அம்பலம் எழுத்தாளர்
tags:3

#விமானப் பயணிகளின்  எண்ணிக்கை அதிகரிப்பு!

உள்ளூர் சேவைகளில் தங்களின் பயணங்களுக்காக விமானங்களைப் பயன்படுத்துவோரின் எண்ணிக்கை 20% அதிகரித்திருப்பதாக ஆய்வு ஒன்று தெரிவிக்கிறது.

சர்வதேசச் சந்தையில் கச்சா எண்ணெயின் விலை விழ்ச்சியால் விமானப் பயணக் கட்டணங்கள் பெருமளவு குறைந்ததே பயணிகள் அதிக அளவு  விமானப் பயணங்களை விரும்பக் காரணம் என்கிறது அந்த ஆய்வு.

2015 - ம் ஆண்டு டிசம்பர் மாதம் வரை மட்டும் சுமார் 77 லட்சம் பேர் உள்ளூர் விமானத்தில் பயணத்திருப்பதாக புள்ளிவிபரம் வெளியாகியுள்ளது. உள்ளூர் விமானச்சேவையில் இண்டிகோ நிறுவனம் மிகக்குறைந்த கட்டணத்தில்  சேவை அளித்து முதலிடத்தில் இருக்கிறது.கடந்த ஆண்டு மட்டும் 36.7 சதவீதத்தினர் இண்டிகோ விமானத்தில் பயணித்திருக்கின்றனர்.

ஜெட் ஏர்வேஸ் சேவையில் 22.5 சதவீதத்தினரும்,ஏர் இந்தியா உள்ளூர் சேவையில் 16.4 சதவீதத்தினரும்,ஸ்பைஸ்ஜெட்டில் 11.6 சதவீதத்தினரும்,கோ ஏர் விமானத்தில் 8.5 சதவீதத்திரும் இதர விமானங்களில் 4.3 சதவீதத்தினரும் பயணித்திருக்கின்றனர்.

நான்கு பெருநகரங்களில் சரியான நேரத்திற்கு சேவை வழங்குபவர்களில் விஸ்தரா நிறுவனம் 90.6 சதவீதம் பெற்று முன்னிலை வகிக்கிறது.கோ ஏர் நிறுவனம் 79.3 சதவீதமும்,ஜெட் ஏர்வேஸ் 78.5 சதவீதமும்,இண்டிகோ நிறுவனம் 78.3 சதவீதமும்,ஸ்பைஸ்ஜெட் நிறுவனம் 72.9 சதவீதமும், ஏர் இந்தியா 62.8 சதவீதமும் பெற்றுள்ளது குறிப்பிடத்தக்கது.

பேருந்து பயணங்களை மட்டுமே விரும்பிய  மக்கள் அதிக அளவு இரயில் பயணங்களை விரும்பியதால் இரயில் சேவைகளைப் பெற்றுக் கொள்வதில் கடும் தட்டுப்பாடு நிலவுகிறது. இனி வருங்காலங்களில் விமான சேவையும் எல்லா மக்களுக்கும் சாத்தியமாகலாம்!

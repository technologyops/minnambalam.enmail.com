#சபரிமலை மல்லுக்கட்டும் தாந்திரிகள்!

10 வயது முதல் 50 வயது வரையிலான பெண்கள் சபரிமலை ஐய்யப்பன் கோவிலுக்குள் நுழையக் கூடாது, மாதவிடாய் நின்று போன பெண்கள் மட்டுமே சபரிமலை கோவிலுக்குள் நுழைய முடியும்.என்பது நிர்வாகத்தின் முடிவு.இந்தக் கருத்தை பல ஆண்டுகளாக கோவில் தந்திரி கண்டரேரு ராஜிவேரு வலியுறுத்தி வந்தார். இதற்கு கேரளாவிலெயே கடும் எதிர்ப்பு கிளம்பிய நிலையில் சில ஆண்டுகளுக்கு முன்னர் கன்னட நடிகை ஜெயமாலா ஐய்யப்பன் கோவிலுக்குச் சென்றது தொடர்பான சர்ச்சைகள் எழுந்து அடங்கின. 
இந்நிலையில் அனைத்து வயது பெண்களையும் ஐய்யப்பன் கோவிலுக்குள் அனுமதிக்க வேண்டும் என்று இளம் வழக்கறிஞர் சங்கம் தொடுத்த பொது நல மனு மீது தீர்ப்பளித்த உச்ச நீதிமன்றம் ‘’பெண்களை கோவிலுக்குள் அனுமதிக்க முடியாது என்று சபரிமலையில் கடைபிடிக்கப்படும் மரபு, இந்திய அரசியல் சாசனத்திற்கு எதிரானது “ என்று கூறியது. ” மதத்தின் பெயரால் மட்டுமல்ல, வேறு எதன் அடிப்படையிலும்  பெண்களை கோவிலுக்குள் அனுமதிக்க மாட்டோம் என்று கூறமுடியாது.பெண்கள் நுழையக் கூடாது என்று சொல்லும் சட்ட ரீதியான உரிமை இல்லாத போது கோவிலில் நுழையும் உரிமையில் எவரும் தலையிட முடியாது.” என்ற நீதிபதிகள் இதை வருகிற பிப்ரவரி 8 -ம் தேதி கண்காணிப்போம் என்று தீபக் மிஷ்ரா மற்றும் என்.வி.ரமணா உள்ளிட்ட நீதிபதிகள் அடங்கிய அமர்வு தெரிவித்திருக்கிறது.
எப்போது துவங்கியது இந்த மரபு?
சபரிமலைக் கோவிலில், மாதவிடாய் நின்ற பெண்களை மட்டுமே அனுமதிக்கப்படுவது இதுநாள் வரை மரபாக இருந்து வருகிறது. பெண்களின் கோவில் நுழைவைத் தடுக்கும் போக்கை அரசியலைப்பு ஆதரிக்காத போது, பெண்களை கோவிலுக்குள் அனுமதிப்பதில் என்ன தடை இருக்க முடியும் என்ற வினாவை எழுப்பியிருக்கிறது இத தீர்ப்பு  அத்துடன், கடந்த 1500 வருடங்களாக  பெண்கள் அனுமதிக்கப்பட்டதில்லை என்ற சபரிமலை கோவில் நிர்வாகத்தின் வாதத்தையும் நிராகரித்தது ‘’கடந்த 1500 ஆண்டுகளாக பெண்கள் அனுமதிக்கப்பட்டதில்லை என்பதற்கு என்ன ஆதாரம் இருக்கிறது? “ என்ற கேள்வியை எழுப்பினார்கள் நீதிபதிகள். ‘’ சபரிமலை ஐயப்பன் கோவில் பொதுக்கோவில் என்னும் போது கோவிலில் பெண்கள் நுழையும் உரிமைக்கு குறுக்கே யாரும் நிற்க முடியாது” என்று அழுத்தம் திருத்தமாக கூறியுள்ளது உச்சநீதிமன்றம்.
கோவில் நிர்வாகத்தின் சார்பில் வாதாடிய வழக்கறிஞர் வேணுகோபால் ‘’மலை முகட்டில் உள்ள கோவிலுக்கு 41 நாட்கள் விரதம் இருந்து செல்ல வேண்டிய பயணத்தில் மாதவிடாய் நிகழும் பெண்களால் தூய்மை காக்க முடியாது ” என்று வாதிட்டார்.
ஐய்யன் கோவில் வழிபாடு விஷயத்தில் வயது வித்தியாசமின்றி பெண்கள் வழிபடலாம் என்று சட்ட ரீதியிலான உரிமை கிடைத்து விட்ட போதிலும் கோவில் தாந்திரிகள் ‘’நாங்கள் பெண்களை அனுமதிக்க மாட்டோம்” என்று அழுத்தமாகக் கூறுகிறார்கள்.
மாதவிடாய் என்பது பெண்களுக்கான இயற்கையான நடைமுறை! அதை சில ஊடகங்களும், தனிநபர்கள் ‘உபாதை’ என்றும் கூட எழுதுகின்றனர். இதனால் பெண்களை தூய்மையற்றவர்கள் என்று சித்தரிக்க முயல்வதன் மூலம் பெண்களை அவமானப்படுத்த முயல்கிறார்கள்.ஆகம விதிகளின் பெயரிலோ, கோவில் நடைமுறையின் பெயரிலோ சாதி ரீதியாகவோ, பாலின ரீதியாகவோ காட்டப்படும் பாகுபாடு முற்றிலுமாக நீக்கப்பட வேண்டும்” என்பதுதான் அனைவரின் விருப்பமும்.

நன்றி- www.huffingtonpost.in

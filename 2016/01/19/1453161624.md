author:ஸ்வரா வைத்தீ
tags:1
ref: www.huffingtonpost.in

#ஜல்லிக்கட்டு தடை - பீட்டா  வென்றது எப்படி? 

பூர்வா ஜோஷிபுரா, துணைத்தலைவர், பீட்டா .

ஜல்லிக்கட்டு தேவையில்லை என்பவர்கள் முன் வைக்கும் வாதத்தில் மிக முக்கியமான ஒன்று, விலங்குகள் துன்புறுத்தப்படுகின்றன என்பதுதான். காளைகள் என்பவை மனிதர்களைப் போல புத்திசாலித்தனமானவை அல்ல.எனவே அவற்றோடு மனிதன் மோதுவது எப்படி சரியான ஒன்றாக இருக்க முடியும் என்றும்  கேட்கிறார்கள். இன்னொரு பக்கம் ஜல்லிக்கட்டை வைத்து பெருமிதம் பேசுவோர் நிற்கிறார்கள். ஜல்லிக்கட்டு என்பது “ஆண்மையின் அடையாளம்” என பாரதீய ஜனதா தலைவர் இல.கணேசன் சமீபத்தில் பேசிய போது தெரிவித்தார்.

ஆனால் மேம்பட்ட மனிதர்கள் சிறு விலங்குகளோடு மோத மாட்டார்கள் அவர்கள் விலங்குகளின் மீது அன்பு செலுத்த முற்படுவார்கள் என்கிறார்கள் விலங்கு நல ஆர்வலர்கள்.அரசியல்வாதிகளின் கருத்துகள் ஒருபுறமிருக்க இன்னொருபுறம் சமூகத்தில் நிலவும் ஹீரோயிச மனப்பான்மையோ வேறுவிதமாக இருக்கிறது.குறிப்பாக கார்டூன்கள்,காமிக்குகள் மற்றும் திரைப்படங்களில் வரும் ஹீரோக்கள் காளைகளை அடக்குவார்கள்,மக்களை அச்சுறுத்தும் விலங்குகளிடமிருந்து மக்களை காப்பாற்றுவார்கள் என்பதாக காட்டப்படும்.

ஆனால் விலங்குகள் அந்த அளவு புத்திசாலித்தனமானவையா? மனிதன் தான் திட்டமிட்டு கொலைகள் செய்வதில் வல்லவன்.விலங்குகள் உண்மையில் அப்பாவியானவை என்கிறார்கள் விலங்கு நல ஆர்வலர்கள். ஜல்லிக்கட்டில் விலங்குகள் எப்படி துன்புறுத்தப்படுகின்றன என்பது பற்றிய பீட்டா(People for the Ethical Treatment of Animals (PETA)) அமைப்பின் ஆவணப்படம் ஒன்று யூட் டியூபில் இருக்கிறது.ஜனவரி 2013ம் ஆண்டு  “ஜல்லிக்கட்டு விசாரணை” என்ற பெயரில் இந்த ஆவணப்படத்தை எடுத்திருக்கிறார்கள்.

மதுரை அவனியாபுரம்,பாலமேடு  மற்றும் அலங்காநல்லூரில் நடந்த ஜல்லிக்கட்டு போட்டிகளில் காளைகள் எப்படி துன்புறுத்தப்பட்டன என இந்த ஆவணப்படம் பதிவு செய்திருக்கிறது.ஜல்லிக்கட்டு போட்டி துவங்குவதற்கு முன் காளைகளை நீண்ட நேரம் காத்திருக்க வைக்கப்படுவது,அதன் வாலை சிலர் பிடித்து இழுப்பது,சிலர் காளையின் வாலைக்கடிப்பது,ஆல்கஹால் அளிக்கப்படுவது,போலீஸ் உட்பட பலரும் குச்சி கொண்டு தாக்குவது,மாட்டின் பின்புறம் கத்தி கொண்டு தட்டுவது போன்ற பல கொடுமைகள் அந்த வீடியோவில் பதிவு செய்யப்பட்டிருக்கிறது.இதெல்லாம்தான் உங்கள் வீரமா என விலங்குநல ஆர்வலர்கள் சிலர் கேள்வி எழுப்புகிறார்கள்.

அதுமட்டுமல்லாமல் ஜல்லிக்கட்டு போட்டிகளில் மனிதர்கள் தொடர்ந்து காயமுறுவதும்,சிலர் இறப்பதும் வாடிக்கையாக இருக்கிறது.2010 ல் இருந்து 2014 -ம் ஆண்டுவரை நடந்த போட்டிகளில் ஒரு  குழந்தை உட்பட 17 பேர் இறந்தனர் மற்றும் 1,100 பேர் காயமடைந்தார்கள்.இதையொட்டியே கடந்த 2014 -ம் ஆண்டு மே மாதம் 7 ஆம் தேதி உச்சநீதிமன்றம் ஜல்லிக்கட்டு போட்டி நடத்த  தடைவிதித்தது . இதனால் 2015- ல் ஜல்லிக்கட்டு போட்டி நடக்க வில்லை.

இந்த ஆண்டு ஜனவரி 7 -ம் தேதி அன்று சுற்றுச்சூழல் அமைச்சகம் உச்சநீதிமன்றத்தின்  தடையை நீக்கி அரசாணை ஒன்று வெளியிட்டது. அதில் தமிழகத்தில் நடக்கும் ஜல்லிக்கட்டு,மஹாராஷ்டிரா,கர்நாடகா,பஞ்சாப்,ஹரியானா,கேரளா மற்றும் குஜராத் ஆகிய மாநிலங்களில் நடக்கும் மாட்டுவண்டி பந்தயங்கள் ஆகியவை மீதான தடையை நீக்கி அரசாணை வெளியிட்டது. இந்த ஆணைக்கு எதிராக உச்சநீதிமன்றத்தில் பீட்டா அமைப்பினர் மேல்முறையீடு செய்தனர்.

ஜனவரி 12,2016 அன்று வழக்கை விசாரித்த உச்சநீதிமன்ற நீதிபதிகள் ஜல்லிகட்டு மற்றும் மாட்டுவண்டி பந்தயங்களுக்கு தடை விதித்தது.  ஜல்லிக்கட்டு போட்டிகளை நடத்துவது தொடர்பாக அவசரசட்டம் பிறப்பிக்க கோரி தமிழக முதல்வர் ஜெயலலிதா, பாரத பிரதமர் நரேந்திர மோடிக்கு கடிதம் எழுதினார்.

பீட்டா அமைப்பினர் ஜல்லிக்கட்டு தொடர்பாக ஆவணப்படம் எடுத்தது போலவே மஹாராஷ்டிராவில் நடக்கும் மாட்டுவண்டி பந்தயங்களில் மாடுகள் துன்புறுத்தப்படுவது பற்றியும் ஆவணப்படம் எடுத்திருந்தனர்.மாடுகளை அடிப்பது, அவைகளுக்கு உண்ண உணவும், இருப்பிடமும், தண்ணீரும் தராமல் அவஸ்தைக்குள்ளாக்குவது போன்

றவை அந்தக் காட்சிகளில் இடம் பெற்றிருந்தன.

அதுமட்டுமல்லாமல் பீட்டா தனது இணையதளம் மூலமாக ஆன்லைன் பெட்டிசன் ஒன்று நடத்தியது.அதில் இந்தியாவில் மட்டும் அறுபதாயிரத்திற்கும் மேற்பட்டோர் ஜல்லிக்கட்டு மற்றும் காளை பந்தயங்களுக்கு எதிர்ப்பு தெரிவித்து அதில் கையெழுத்திட்டிருந்தனர்.அதேபோல சேஞ்ச்.ஆர்க் தளத்தில் சில தினங்களுக்கு பெட்டிசன் ஒன்று துவங்கப்பட்டு அதில் 8,500 பேர் வரை வாக்களித்திருந்தனர்.

இந்தியாவில் கவனிக்க்கதக்கவர்களான ஜான் ஆப்ரஹாம்,வித்யுத் ஜமால்,கபில் ஷர்மா,சோனு சூத்,விராட்கோலி மற்றும் ஷிகர் தவன் போன்றோர் இந்த  புகார் கோரிக்கையில் வாக்களித்திருந்தனர் என்பது குறிப்பிடத்தக்கது.விலங்குநல ஆர்வலர்கள் தங்கள் வாதங்களை முன்வைப்பதோடு அல்லாமல் அதற்கான சட்டபோராட்டங்களில் ஈடுபட்டும்,பொதுமக்கள் சிலரிடம் ஆதரவு திரட்டியுமே ஜல்லிகட்டுக்கு எதிரான இந்த தடையை வெற்றிகரமாக பெற்றிருக்கின்றனர்.

author:ஸ்னேகா
tags:1

#ஒரு தியாகச் செம்மறி - பீட்டர் நார்மன்!

(இத்தாலி எழுத்தாளர் ரிக்கார்டோ கஸானிகாவால் எழுதப்பட்ட கட்டுரையை ஆங்கிலத்தில் மொழி பெயர்த்தவர்  அலெக்ஸா காம்ப்ஸ்)

சில சமயங்களில் , புகைப்படங்கள் ஏமாற்றும். உதாரணமாக, இந்தப் புகைப்படம். 1968, மெக்சிகோவில் நடந்த கோடை கால ஒலிம்பிக்கில், இருநூறு மீட்டர் ஓட்டப்பந்தயத்தில் பதக்கம் வென்ற  ஜான் கார்லோசும், டாமி ஸ்மித்தும் பரிசளிப்பு விழாவில் ஒரு கிளர்ச்சியான செய்கையை வெளிப்படுத்திய புகைப்படம் இது ; பல நாட்கள் என்னை ஏமாற்றிய புகைப்படமும் கூட.

இரண்டு கருப்பின ஆண்கள், வெறுங்காலில் நின்றுகொண்டு, தலைகுனிந்து,காற்றில் அமெரிக்க தேசிய கீதம் கரையும் போது,கருப்புக் கையுறை அணிந்த கரங்களை உயர்த்திப் பிடித்திருக்கும் ஓர் வலிமையான புகைப்படமாகத் தான் அதை பார்த்தேன். மார்டின் லூதர் கிங், பாபி கென்னடி உட்பட பலருடைய மரணத்திற்கு காரணமாய் இருந்து,பல வருடங்கள் தொடர்ந்த ஆப்பிரிக்க-அமெரிக்கர்களின் குடியுரிமையின் சிக்கலில் தங்கள் நிலைப்பாட்டை தெரிவிக்கும் ஒரு வலுவான குறியீடு அது.

இரண்டு கருப்பின ஆண்களின், வரலாற்று சிறப்புமிக்க படமாய் அது இருந்ததனால், என்னைப் போல 

வெள்ளையாய்,அசைவற்று,மேடையின் இரண்டாவது படியில் நிற்கும் அந்த மூன்றாவது ஆணின் மீது கவனம் செலுத்தவே இல்லை. கார்லோஸ், ஸ்மித் வாழ்க்கையின் ஒரு முக்கியத் தருணத்தில்,தேவையில்லாமல் நுழைந்திருக்கும் நபராகத் தான் அவரைப் பார்த்தேன்.ஆங்கிலேயர் போலத் தோன்றிய அந்த மூன்றாவது ஆண், கார்லோசும், ஸ்மித்தும் தங்கள் மௌனக் கிளர்ச்சியின் மூலமாக வரவேற்கும் மாற்றத்தை,தன் அசைவற்றத் தன்மை மூலமாக எதிர்க்கிறார் என்றும் கூட நினைத்தேன்.அது முற்றிலும் தவறு.

ஜ்யானி முராவின் பழையக் கட்டுரை ஒன்றின் மூலமாக உண்மையைக் கண்டறிந்தேன்.அந்த புகைப்படத்தில் இருக்கும் வெள்ளையர் தான், அந்த இரவின் முக்கியமான நபராக இருக்கவும் வாய்ப்புண்டு. அவர் பெயர் பீட்டர் நார்மன்,

அரையிறுதியில், இருநூறு மீட்டரை 20.22 நொடியில் கடந்து இறுதிப் போட்டிக்கு வந்தவர். டாமி ஸ்மித்(20.14), ஜான் கார்லோஸ்(20.12) மட்டும் தான் அவரை விட சிறப்பாக செயல்பட்டிருந்தனர். 

இரண்டு அமெரிக்கர்களுக்கு மத்தியில் தான் வெற்றி நிர்ணயிக்கப்படுவது போலிருந்தது. நார்மன்,சில நல்ல பந்தயங்களை அதிர்ஷ்டவசமாக பெற்றிருக்கும்,யாருமே அறிந்திராத ஸ்ப்ரிண்டர்.

பல வருடங்களுக்கு பிறகு, ஜான் கார்லோசிடம், “ 5’6” உயரமே இருந்தாலும், 6’2” உயரம் இருக்கும் உங்களையும் ஸ்மித்தையும் போல வேகமாக ஓடிய அந்த வெள்ளையருக்கு என்ன ஆனது” எனக் கேட்கப்பட்டதாய் ஜான் கார்லோஸ் தெரிவித்தார்.

இறுதிப் போட்டிக்கான நேரம் வருகிறது, பீட்டர் நார்மன் தன் வாழ்நாளில் முக்கியமான ஓட்டப்பந்தயத்தை ஓடுகிறார்.இம்முறை,20.06 நொடியில் இருநூறு மீட்டரைக் கடந்து, சிறப்பாக நிறைவு செய்கிறார். 47 வருடங்கள் தொடர்ந்து இன்றும் நிலைத்திருக்கும் ஆஸ்திரேலியாவின்  சாதனை அது.

ஆனால்,அன்று, அந்த சாதனையும் போதுமானதாய் இல்லை. நார்மனின் ஆஸ்திரேலிய சாதனைக்கு பதிலடியாய், வேகத்தில் உலக சாதனை படைக்கிறார் டாமி ஸ்மித். சுருக்கமாக சொல்லப் போனால், ஒரு பிரமாதமான பந்தயமாய் அது இருந்தது.

ஆனால், பந்தயத்தைத் தொடர்ந்த பரிசளிப்பு விழாவில் நடந்த நிகழ்வோடு ஒப்பிடும் போது, பந்தயம் அவ்வளவு பெரிய  விஷயமாய் தோன்றவில்லை.

முன் யாரும் கண்டிராதா சம்பவம் ஒன்று,அங்கே,நிகழப் போகிறது என்பதை அங்கிருந்தவர்கள் மிக எளிதாய் யூகித்திருந்தனர். மனித உரிமைகளுக்கான தங்கள் போராட்டம் எப்படிப்பட்டது என்பதை முழு உலகிற்கும் காட்ட வேண்டும், தடகள வீரர்களுக்கு மத்தியில் விழிப்புணர்வை உருவாக்க வேண்டும் என ஸ்மித்தும், கார்லோசும் முடிவு செய்தனர்.

தென் ஆப்பிரிக்கா போலவே,கடுமையான நிறவெறி சட்டங்கள் கொண்ட ஆஸ்திரேலியாவிலிருந்து வந்தவர் நார்மன். பழங்குடியின மக்களுக்கு எதிராக பாரபட்சமான சட்டங்கள் மற்றும், வெள்ளையர் அல்லாதோரின் புலப்  பெயர்வு மீதிருந்த கட்டுப்பாடுகள் காரணத்தினால் ஆஸ்திரேலிய நகரங்கள் கலகவரங்களால் நிறைந்திருந்தது, பழங்குடியினரின் குழந்தைகளை பெற்றோர்களிடம் இருந்து பிரித்து வலுக்கட்டாயமாக  பிரித்து எடுத்துக் கொண்டிருந்தனர்.

நார்மனிடம், மனித உரிமைகளை நம்புகிறீர்களா என கார்லோசும், ஸ்மித்தும் கேட்டனர். நார்மன் ‘ஆம்’ என்றார். கடவுள் நம்பிக்கை இருக்கிறதா எனக் கேட்ட போது, ‘சேல்வேஷன் ஆர்மி’  (தமிழில் இதை இரட்சண்ய சேனை என்கிறார்கள்) என்னும் அமைப்பில் இருந்த நார்மன், கடவுளை நிச்சயம் நம்புகிறேன் என்றார்.

“நாங்கள் செய்ய இருந்தது, எந்த தடகளத்தையும் விட உன்னதமான செயலாக இருக்கும் என்பதை அறிந்தோம். அவர் கண்களில் பயத்தை தான் எதிர்பார்த்தேன், ஆனால், அவர் கண்களில் அன்பு தான் இருந்தது,‘நான் உங்களுக்கு ஆதரவாய் இருப்பேன் என்று சொன்னார்” எனக் கார்லோஸ் நினைவு கூறுகிறார்.

தடகள வீரர்கள் சமத்துவத்தை ஆதரிக்கும் இயக்கமான  ‘மனித உரிமைகளுக்கான ஒலிம்பிக் புராஜெக்ட்’ பேட்ஜ் ஒன்றை அணிந்துக் கொண்டு மேடையேறுவதாய் முடிவெடுத்திருந்தனர் கார்லோசும்,ஸ்மித்தும்.

கறுப்பின மக்களின் வறுமையின் அடையாளமாய், வெறுங்காலில் பதக்கங்களை பெறப்போவதாய் தீர்மானித்திருந்தனர். ப்ளாக் பேந்தர், என்னும் புரட்சிகர கறுப்பின தேசியவாதம் மற்றும் சோசலிச கட்சியின் காரணமாய், கறுப்பு கையுறைகளை அணிந்து இருந்தனர். ஆனால், மேடையேறுவதற்கு முன்னர் தான் , தங்களிடம் ஒரு ஜோடிக் கையுறைகளே இருப்பதை உனர்ந்தனர். அப்போது நார்மன், இருவரும் ஒன்றை மட்டும் எடுத்துக் கொள்ளுங்கள் என அறிவுறுத்தினார்.

அதன் பின்னர்தான் நார்மன் செய்தது ஆச்சரியமானது. “ நீங்கள் எதற்காக போராடுகிறீர்களோ, அதை நான் நம்புகிறேன். உங்களிடம் இன்னொரு பேட்ஜ் இருக்கிறதா?” என் அவர்களிடம் கேட்டார். “ இதன் மூலமாக, என் ஆதரவையும் வெளிப்படுத்த முடியும்” என்றார். 

ஸ்மித் திகைத்துப் போனார். “ யார் இந்த ஆஸ்திரேலியன்? வெள்ளிப் பதக்கம் பெற்றிருக்கிறான். அதை வாங்கிக் கொண்டு, நிறைவாய் இருக்க முடியாதா?”என நினைத்தாராம்.

அப்போது, அவர்களோடு இருந்த அமெரிக்கர், ஒலிம்பிக்கின் மனித உரிமைகள் புராஜெக்டின் ஆர்வலர் பால் ஹாஃப்மேன் , “ ஒரு வெள்ளைஆஸ்திரேலியன் என்னிடம், ஒலிம்பிக் மனித உரிமை புராஜெக்டின் பாட்ஜ் ஒன்றைக் கேட்பான் என்றால், கடவுளின் பெயரால் அது அவனுக்கு கிடைக்கக் கடவது” என்ற பால், தயங்காமல் , “ என்னிடம் இருந்த ஒரே ஒரு பேட்ஜை அவருக்குக் கொடுத்தேன்.’’என்றார்.

மூவரும், களம் நோக்கிச் செல்கிறார்கள்,மேடையேறுகிறார்கள்... பின் நிகழ்ந்தவை, அந்தப் புகைப்படத்தில் பாதுகாக்கப்பட்டிருக்கும் வரலாறு, “என்ன நடக்கிறது என்பதை என்னால் பார்க்க முடியவில்லை, ஆனால், அமெரிக்க தேசிய கீதம் பாடத் தொடங்கிய ஒரு குரல், மெல்ல மங்கி, ஸ்டேடியம் முழுக்க நிசப்தம் சூழ்ந்த போது, அவர்களுடைய திட்டங்கள் நிறைவேறியது என்பதை அறிந்துக் கொண்டேன்” என நினைவுகூறுகிறார் பீட்டர் நார்மன்.

அமெரிக்க பிரதிநிதிகள் குழுவின் தலைவர்  “ விளையாட்டிற்கு தொடர்பே இல்லாத இந்த செய்கைக்கு தங்கள் வாழ்நாள் முழுக்க வருந்துவார்கள்” என்று உறுதியளித்தார்.உடனடியாக அமெரிக்க ஒலிம்பிக் குழுவில் இருந்து கார்லோசும், ஸ்மித்தும் இடைநீக்கம் செய்யப்பட்டு,ஒலிம்பிக் கிராமத்திலிருந்து 

வெளியேற்றப்பட்டனர்.பாட்ஜ் கொடுத்த பால் ஹாப்னர் சதி செய்ததாய் குற்றம் சாட்டப்பட்டார்.

வீடு திரும்பிய கார்லோசிற்கும், ஸ்மித்திற்கும் பல திசைகளில் இருந்தும் கொலை மிரட்டல்கள்.ஆனால்,  அவர்கள் இருவரும்,மனித உரிமைகளுக்கான தங்கள் போரட்டத்தில் வெற்றி பெற்றிருப்பதை காலம் நிரூபித்திருக்கிறது.தங்கள் அடையாளத்தை திரும்பப் பெற்ற பிறகு, அமெரிக்க தடகள குழுவினருடன் கலந்துரையாடினர். அவர்களுக்கென ஒரு சிலை, சான் ஹோசே பல்கலைக்கழகத்தில் எழுப்பப்பட்டது. ஆனால், இந்த சிலையில் பீட்டர் நார்மன் இல்லை.பீட்டர் நார்மனின் இன்மை, யாருமே கவனிக்காத ஒரு ஹீரோவின் நினைவு சின்னமாய் அந்த் சிலையை காட்டுகிறது.

வரலாற்றிலிருந்து அழிக்கப்பட்ட தடகள வீரர், தன் தாய் நாடான ஆஸ்திரேலியாவிலும் மறக்கப் பட்டார்.இருநூறு மீட்டர் ஓட்டப்பந்தயத்திற்கு பதின்மூன்று முறையும்,நூறு மீட்டர் பந்தயத்திற்கு ஐந்து முறையும் ஓடி தேர்வான பிறகும் கூட, 1972 ல் ஜெர்மனியின் முனிச் நகரில் நடைபெற்ற கோடை ஒலிம்பிக்கிற்கான ஓட்டப்பந்தய வீரர்கள் குழுவில் நார்மன் இல்லை.

ஏமாற்றம் அடைந்த நார்மன், பின் பெரிய அளவில் தடகள போட்டிகளில் பங்கேற்காமல் விலகி இருந்தார்.

வெள்ளையர்கள் மட்டுமே நிறைந்திருந்த,  மாற்றத்திற்கு எதிர்ப்புக்குரல் ஓங்கி இருந்த ஆஸ்திரேலியாவில் அவர் ஒரு வெளி மனிதரைப் போல நடத்தப் பட்டார். அவரது குடும்பம் சமூகத்திலிருந்து ஒதுக்கப்பட்டிருந்தது, தனக்கென ஒரு வேலையைக் கூட அவரால் பெற முடியவில்லை. தொழிற்சங்கவாதியாக சமத்துவத்திற்காகப் போராடிக் கொண்டே, ஜிம் ஆசிரியராக சில காலமும், கசாப்புக் கடையில் சில காலமும் வேலை செய்தார். ஒரு காயத்தினால், தசையழுகல் நோய் தொற்று ஏற்பட மதுவிற்கும் மன அழுத்தத்திற்கும் வாழ்வைத் தொலைத்தார்.

 “நாங்கள் அடிபட்டுக் கொண்டிருந்தோம் என்றால், பீட்டர் ஒரு நாட்டையே தனியாக சமாளித்துக் கொண்டும், வருந்திக் கொண்டும் இருந்தார். பல வருடங்களாக நார்மன் தன்னை ரட்சித்துக் கொள்ள ஒரே ஒரு வழி இருந்தது : அது , தன் சக தடகள வீரர்கள் ஜான் கார்லோஸ் மற்றும் டாமி ஸ்மித் ஒலிம்பிக் பரிசளிப்பு மேடையில், ‘மனித உரிமைகளுக்காக கரம் உயர்த்திய’தற்கு எதிராக கண்டனம் தெரிவிப்பது. அந்த கண்டனத்திற்கு பதிலாய், தன்னை ஒதுக்கித் தள்ளிய சமூகம் மன்னிப்பு கேட்க வாய்ப்பிருந்தது.

அந்த ஒரு ‘மன்னிப்புக் கோரிக்கையின்’ மூலமாக, ஆஸ்திரேலிய ஒலிம்பிக் குழுவில் ஒரு நிரந்த பணி கிடைத்திருக்கலாம்; 2000 சிட்னி ஒலிம்பிக்கில் விளையாட்டு அமைப்பில் ஒரு பங்காகவும் அவர் இருந்திருப்பார். ஆனால், நார்மன் தன் நண்பர்களை விட்டுக் கொடுக்கவில்லை;கண்டனம் தெரிவிக்கவில்லை.

அவர் ஆஸ்திரேலியாவின் மிகச் சிறப்பான ஓட்டப்பந்தய வீரராக இருந்தும், இருநூறு மீட்டர் ஓட்டப் பந்தயத்தில் ஆஸ்திரேலிய அளவில் சாதனை செய்திருந்தும், சிட்னி ஒலிம்பிக்கிற்கு வரவேற்கப்படவில்லை. இந்தச் செய்தியை அறிந்த அமெரிக்க ஒலிம்பிக் குழு, உடனே , நார்மனை தங்கள் குழுவில் இணையவும், ஒலிம்பிக் வீரர் மைக்கேல் ஜான்சனின் பிறந்த நாள் விழாவிற்கும் வரவேற்றது. மைக்கேல் ஜான்சனிற்கு, நார்மன் மிகப் பெரிய முன்னுதாரணம், ஹீரோ.

இழிவு படுத்திய நாடு,தன்னிடம் மன்னிப்புக் கேட்காமல் இருந்த போதே, 2006 ல் மாரடைப்பில் நார்மன் இறந்தார். நார்மனின் இறுதிச் சடங்கில், சவப்பெட்டி தூக்கியது டாமி ஸ்மித்தும், ஜான் கார்லோசும் தான். ஒரு மாமனிதனாக அவரை வழியனுப்பி வைத்தார்கள். 

“ பீட்டர் இறுதி வரை, ஒரு தனி வீரராய் தான் இருந்தார். மனித உரிமைகளின் பெயரில், ஒரு தியாகச் செம்மறியாக இருப்பதை தான் தேர்ந்தெடுத்தார்.ஆஸ்திரேலியா கண்டறிந்து, பாராட்டி, மரியாதை செலுத்த வேண்டிய நபர் அவர்” என்கிறார் ஜான் கார்லோஸ்.

 “இவற்றை எல்லாம் அனுபவிப்பதென்பது, அவருடைய தேர்வு தான். அது அவர் எங்களுக்கு செய்த உதவி மட்டுமல்ல,  அவர் ஓர் வெள்ளையர், இரண்டு கறுப்பர்களுக்கு மத்தியில் , ஒரு வெற்றித் தருணத்தில், ஒரே காரணத்திற்காக ஒன்றாகியிருந்த வெள்ளையர் அவர்”.

2012-ல் ஆஸ்திரேலிய பாராளுமன்றம், பீட்டர் நார்மனிடம் மன்னிப்புக் கேட்டு, அவரை வரலாற்றில் எழுதும் தீர்மானத்தை, இப்படி அங்கீகரித்தது :

 “இந்த அவை, 1968 - மெக்சிகோ நகரில் நடந்த கோடை ஒலிம்பிக்கில் இருநூறு மீட்டரில்,இன்றும் சாதனையாக இருக்கும்,20.06 நொடியில் ஓடி வெள்ளி வென்ற மறைந்த பீட்டர் நார்மனின் சாதனைகளை கண்டுணர்கிறது”. 

“ ‘ப்ளாக் பவர்’ சல்யூட் அளித்த ஆப்ரிக்க அமெரிக்கர்கள் டாமி ஸ்மித் மற்றும் ஜான் கார்லோசுடன் ஒன்றிணைந்து , ஒலிம்பிக் மனித உரிமைகள் ப்ராஜெக்ட் பேட்ஜை மேடையில் அணிந்திருந்த வீரத்தை அங்கீகரிக்கிறது”.

“ பல முறை தேர்வாகியும் கூட, 1972 முனிச் ஒலிம்பிக்கிற்கு அனுப்பாததற்கு மன்னிப்பு கேட்கிறது; மேலும், நிற சமத்துவத்திற்கு நார்மான் ஆற்றிய முக்கிய பங்கை காலம் தாழ்த்தி கண்டுணர்கிறது”.

எனிலும், பீட்டர் நார்மனின் சிறப்பான வார்த்தைகளாக நமக்கு நினைவு வருவது,அவருடைய உறவினர், மேட் , எழுதி தயாரித்து இயக்கிய “சல்யூட்” எனும் ஆவணப் படத்தில் அவர் கூறும் வார்த்தைகள் தான்.

 “கறுப்பினத்தை சேர்ந்த ஒருவர்,ஏன் வெள்ளையரைப் போல் ஒரே நீருற்றிலிருந்து நீர் அள்ளிப் பருகக் கூடாது, ஒரே பேருந்தில் பயணிக்கக் கூடாது,ஒரேப் பள்ளியில் பயிலக் கூடாது என்று எனக்குப் புரியவில்லை. நான் இருந்த இடத்திலிருந்து எதிர்வினையாற்ற முடியாத,நான் நிச்சயமாக வெறுத்த சமூக அநீதியாய் அதிருந்தது.

வெற்றி மேடையில், அந்த நிகழ்வோடு என் வெள்ளிப் பதக்கத்தை பகிர்ந்துக் கொண்டதால், என் திறமையின்  மேல் கவன ஈர்ப்பில்லாமல் போனது எனச் சொல்லப் படுகிறது. மாறாக,நான் அதில் பங்குக் கொண்டதற்கு, நான் பெருமை பட்டேன் என்பதை ஒப்புக் கொள்ள வேண்டும்”

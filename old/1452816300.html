<head>
<meta http-equiv="content-type" content="text/html; charset=utf-8" />
<meta name="viewport" content="width=device-width, initial-scale=1.0">
<link rel="shortcut icon" href="/favicon.ico">
<link rel="icon" type="image/png" href="/favicon.png">
<link rel="apple-touch-icon" href="/apple-touch-icon.png">
<link rel="stylesheet" href="/site.css" media="all">
<title>மின்அம்பலம்</title>
</head>
<body>
<div class="container">
<div class="section">
 <a href="/"><img src="apple-touch-icon.png" width="144" height="144"></a>
 <h1 class="section-heading"><a href="/">மின்அம்பலம்</a></h1>
</div><h2>பொங்கலும், விவசாயமும் ஒரு குறுக்கு வெட்டுப் பார்வை! - செ.செயரஞ்சன்.</h2><strong><p>வெள்ளி,15 ஜனவரி 2016<br/>டி.அருள் எழிலன்</p></strong><p>இன்று பொங்கல் திருநாள்.இந்த பூவுலகின் அனைத்து உற்பத்திகளின் ஆதாரமாகத் திகழும் கதிரவனுக்கு உழவர்கள் நன்றி செலுத்தும் பண்பாட்டின் தொடர்ச்சி.சமயச் சடங்காக மாறாமல் அனைத்தின் ஆதாரமான அந்த சக்தியை நினைவுகூறும் நாள்.அறுவடையை முடித்தபின் உழைப்பின் பலனை காணும் விழா.</p><p>இப்படி எண்ணுவது பழங்கதையாய் மாறிவருகிறதோ? எனும் ஐயம்  நமக்குத் தோன்ற ஆரம்பித்திருக்கிறது.தமிழக கிராமங்கள் உழவை மட்டும் நம்பிப் பிழைத்த காலம் மலையேறத் தொடங்கிவிட்டதா? இனி உழவுத் தொழிலை நம்பிப் பயனில்லை என அதனை கைவிடத் துணிந்துவிட்டனவா? ஒருவேளை அப்படி கைவிடத்துணிந்தபின் பிழைப்பிற்காக அவர்கள் என்ன செய்கிறார்கள்? கிராமங்களும் அதில் வாழும் மக்களும் எதை நோக்கி தங்கள் வாழ்க்கைப் பயணத்தைத் தொடர்கிறர்கள் என்ற கேள்விகள் நம் முன் தோன்றக் காரணம் 2011 ஆம் ஆண்டு மேற்கொள்ளப்பட்ட மக்கள்தொகை கணக்கெடுப்பின் விரிவான முடிவுகள் வெளிவரத் துவங்கி இருப்பதுதான்.</p><p>மூவரில் இருவரே விவசாயத் தொழிலில்:</p><p>தமிழக கிராமங்களில் வாழும் மக்கள் அனைவரும் வேளாண் தொழிலை சார்ந்து செயல்படவில்லை.2011 ஆம் ஆண்டு நிலவரப்படி தமிழகக் கிராமப்புறங்களில் 65% மக்கள் (வேலை செய்யும் வயதில் இருப்போர்) வேளாண் தொழிலும்,35% மக்கள் விவசாயம் தவிர்த்த பிற தொழில்களிலும் பணியாற்றுகின்றனர்.இப்படி தொழில் மாறிப் போனவர்களில் பெண்களிவிட ஆண்களே அதிகம்.( 40% ஆண்களும் 26% பெண்களும் பணிமாறியிருக்கிறார்கள் ).</p><p>இந்த மாற்றம் தமிழகம் முழுவது ஒரே மாதிரியாகவும் நடைபெறவில்லை.பின்தங்கிய மாவட்டங்களான பெரம்பலூர்,அரியலூர்,விழுப்புரம்,புதுக்கோட்டை போன்ற மாவட்டங்களில் 75 விழுக்காட்டிற்கும் அதிகமான மக்கள் வேளாண் தொழிலில்தான் ஈடுபட்டிருக்கின்றார்கள்.இதே நிலைதான் கடலூர் மற்றும் டெல்டா மாவட்டங்களிலும். இதற்கு நேர்மாறாக தென்மாவட்டங்களான விருதுநகர்,நெல்லை,தூத்துக்குடி மற்றும் கன்னியாக்குமரி மாவட்டங்களில் மக்கள்தொகையில் சரிபாதிக்கும் மேற்பட்டோர் விவசாயம் அல்லாத வேறு தொழில் பார்க்கச் சென்றுவிட்டனர்.</p><p>இதைவிட சற்றே குறைவான அளவில் மேற்கு மாவட்டங்களான கோவை,நாமக்கல்,சேலம் மற்றும் ஈரோடு ஆகியவற்றில் வேளாண் தொழில் குறைந்து வருகிறது. சென்னையை ஒட்டியுள்ள திருவள்ளூர்,காஞ்சிபுரம்,இவற்றின் தொடர்ச்சியான வேலூர் ஆகிய மாவட்டங்களிலும் இதுதான் நிலைமை.</p><p>இந்திய அளவில் 35 விழுக்காடு கிராமத் தொழிலாளர்கள் விவசாயம் தவிர்த்த பிற தொழில்களில் ஈடுபடுகின்றனர்.தமிழகத்தில் மொத்தமுள்ள 31 மாவட்டங்களில் 13 மாவட்டங்களில் விவசாயம்  தவிர்த்த பிற தொழிகளில் ஈடுபடுவரின் அளவு, விழுக்காட்டின் அடிப்படையில் இந்திய சராசரியைவிட அதிகம்.</p><p>இவ்வாறு விவசாயத்தை விட்டு வேறு தொழில் பார்க்க செல்வோர் குறித்து நமக்கு பல கேள்விகள் எழுவது இயல்பு.அவர்கள் என்ன தொழில் செய்கிறார்கள்,அந்த வேலையின் தன்மை என்ன,விவசாயத்தை கைவிடும் எல்லோருக்கும் அப்படி எதாவது ஒரு வேலை கிடைக்கிறதா,இவ்வாறு தொழிலை மாற்றுபவர்கள் வசதி படைத்தவர்களா என்பது போன்ற கேள்விகள் தொடர்ந்து எழுந்த வண்ணம் உள்ளன.இக்கேள்விகள் அனைத்திற்கும் நம்மிடம் இருக்கும் புள்ளிவிவரங்களிலிருந்து விடைகளைத் தேடலாம்.</p><p>இந்திய அளவில் வேலைவாய்ப்பு மற்றும் வேலையின்மை குறித்த மாதிரி ஆய்வு குறிப்பிட்ட கால இடைவெளிகளில் நடுவண் அரசின் புள்ளி விவரத் துறையினரால் மேற்கொள்ளப்படும்.2011-12 ஆம் அண்டுகளில் மேற்கொள்லப்பட்ட ஆய்வின் முடிவுகளிலிருந்து நமக்குத் தெரியவரும் விவரங்கள் மிகவும் ஆச்சரியமூட்டுகிறது.</p><p>முதலாவதாக,15 வயதிற்கு மேற்பட்ட கிராமப்புறங்களில் வசிக்கும் முழுநேரத் தொழிலாளர்களின் 46 விழுக்காட்டினர் தமிழகத்தில் விவசாயம் தவிர்த்த பிற தொழில்களில் ஈடுபட்டுள்ளனர்.ஏறத்தாழ 10 வருடங்களுக்கு முன்பு (1999 - 2000) இதன் அளவு 33 விழுக்காடாக இருந்தது.இந்த பத்து வருடங்களில் மேலும்  13% அளவிற்கு வேளாண் துறையிலிருந்து மற்ற துறைக்கு தொழிலாளர்கள் பணிமாறி அமர்ந்துள்ளனர்.</p><p>தமிழக கிராமப்புற ஆண் தொழிலாளர்களில் 48.5% பேர் வேளாண் துறையில்லாத பிறவற்றில் பணிபுரிகின்றனர்.பெண்களின் விகதம் சற்றேகுறைவாக 42.6% என்ற அளவில் உள்ளது.</p><p>சற்றேறக்குறைய பாதியளவிற்கு விவசாயம் தவிர்த்து வேறு துறையில் பணியாற்றும்போது தமிழக கிராமங்களை எப்படி வேளாண் தொழிலின் இருப்பிடமாக கருதமுடியும்?</p><p>இத்தகைய மாற்றம் தொடர்ந்து அதிகரித்த வண்ணம்தான் உள்ளது.எனில் இந்த மாற்றம் தமிழகத்தில் மட்டும்தானா?</p><p>இல்லை.இந்திய அளவில் பிற மாநிலங்களிலும் இத்தகைய மாற்றம் நடந்துகுவருகிறது. என்றாலும் தமிழகத்தின் வேகம் விரைவானது.</p><p>இந்திய அளவில் 1990-2009 ஆம் அண்டு வருடம் 25 விழுக்காடு கிராமப்புற பணியாளர்கள்தான் விவசாயமில்லாத தொழில்களில் ஈடுபட்டுவந்தனர்.2011-12 ஆம் வருடம் இந்த அளவு 37 விழுக்காடாக உயர்ந்துள்ள போதிலும் தமிழகம் அளவுக்கு இம்மாற்றம் விரைவாய் நிகழவில்லை என்பது புள்ளிவிவரங்களின் அடிப்படையில் தெளிவாகத் தெரிகிறது.</p><p>பிற தென் மாநிலங்களான கர்நாடகத்திலும்,ஆந்திரத்திலும் 30 விழுக்காடு அளவிற்கு மக்கள் வேறு தொழிலை நாடி சென்றுள்ளதைப் ஒப்பிட்டு பார்த்தால் இதை பிரிந்துகொள்ளமுடியும்.</p><p>அண்டை மாநிலமான கேரளம் விவசாயத்தை ஒரு தொழிலாக மேற்கொள்வதை விட்டு வெகுகாலமானதை நாமறிவோம்.இதன் விளைவாக விவசாயத்தில் அங்கு 28 விழுக்காடு மட்டுமே முழுநேர பணிகளில் எஞ்சியுள்ளனர்.மற்றவர்கள் விவசாயமல்லாத வேலைகளுக்குச் சென்றுவிட்டனர்.</p><p>குடும்ப வருமானமும் வேளாண்துறையும்:</p><p>கிராமங்களில் வாழும் குடும்பங்களில் தலையாய வருமானமாக வேளாண்மைத்துறை இருக்கிறதா என்கிற கேள்வி எழுகிறது.பாதிக்குப் பாதி என்ற அளவில் வேறு தொழிலை நோக்கி நகரும்போது வேளாண் வருமானம் மட்டுமல்லாது மற்ற வருமானமும் குடும்பங்களுக்கு வந்து சேர்வது இயற்கைதானே.குடும்பத்தில் ஒருவர் வெளி வேலைக்கு சென்று வருமானம் ஈட்டி வந்தாலும் குடும்ப வருமான அமைப்பு மாறிவிடும்.ஆனால் அத்தகைய வருமானத்தின் அளவு எப்படி இருக்கிறது?</p><p>இந்திய அளவில் கிராமப்புற குடும்பங்களின் கடன் மற்றும் முதலீடு குறித்து ஒரு மாதிரி ஆய்வை நடுவண் அரசின் புள்ளிவிவரத்துறை 2012-13 ஆண்டுகளில் மேற்கொண்டது.அந்த ஆய்வின் முடிவுகளின்படி தமிழக கிராமப்புற குடும்பங்களில் 53% குடும்பங்கள் விவசாயமல்லாத வேறு துறை வருமானத்தை பிரதானமாக பெறுகின்றன என தெளிவாகின்றது.இதற்கு பத்து ஆண்டுகளுக்கு முன்பு 48% என்ற அளவில் இருந்தது.நாடு முழுவதும் எடுத்துக்கொண்டால் 42% கிராமப்புற குடும்பங்களின் பிரதானவருமானம் விவசாயத்திலிருந்து வரவில்லை.</p><p>ஆகவே,வேளாண் துறைக்கும் கிராமப்புறங்களுக்குமான தொடர்பு வேகமாக குறைகிறது.அதிலும் இந்தப்போக்கு தமிழகத்தில் அதி விரைவாக நடைபெற்றுவருகிறது என்பதை புரிந்துகொள்ளலாம்.</p><p>வசதிபடைத்தவர்களும் வெளியேறுகிறார்களா?</p><p>இவ்வாறன வெளியேற்றம், கிராமப்புறத்தில் நிகழும்போது அங்கு சொத்து வைத்திருந்து அதனால் படிப்பு முடித்து வேலை பெற்று வேறுதொழிலுக்கு நகரும் வாய்ப்பு அதிகம் என்றுதான் நாம் அனுமனிப்போம்.அப்படிப்பட்டவர்களும் நகர்கிறார்கள்.ஆனால் அவர்களின் தொழில்மாற்றத்தைவிட ஏழ்மைநிலையில் உள்ளவர்களின் தொழில் மாற்றம்தான் அதிக அளவில் நடைபெறுகிறது.அவ்வாறு மாறுவோரும் சொந்தமாக தொழில் செய்வதைவிட அதிக அளவில் கூலி வேலைக்குத்தான் செல்க்கிறார்கள்.இந்த மாற்றத்தில் படித்தவர்களும் உண்டு.படிப்பறிவு இல்லாதவர்களும் உண்டு.படிப்பறி இல்லாதவர்கள் பெரும்பாலானோர் கட்டிடத்தொழிலை நோக்கித்தான் செல்கிறார்கள்.இருக்கும் வாய்ப்புகளிலேயே இந்த வேலைதான் அவர்களுக்கு எளிதில் கிடைக்கிறது.தொடர்ந்து இத்தகைய வேலைவாய்ப்புகள் அதிகரித்தும் வருகின்றன.தமிழகத்தில் மட்டுமல்ல இந்திய அளவிலும் இதுதான் நிலை.கடந்த பத்து ஆண்டுகளில் கிராமப்புற வேளாண் அல்லாத வேலை வாய்ப்புகளில் கட்டிடத்தொழில்தான் இருமடங்கு அதிகரித்துள்ளது.</p><p>உற்பத்தித் துறையை எடுத்துக்கொண்டால் ஜவுளித்துறை முன்னிலையிலும் அதனைத்தொடர்ந்து உணவு பதப்படுத்தும் துறை,உலோகம் அல்லாத தாதுப்பொருட்கள் உற்பத்தி ஆகியன அதிக வேலைவாய்ப்பை வழங்குகின்றன.</p><p>இவ்வாறு வேலைக்கு செல்வோரில் பெரும்பாலானோர் தினக்கூலி வேலையில்தான் அமர்த்தப்படுகிறார்கள்.</p><p>விவசாயக்கூலியாக இருந்து மீண்டும் இன்னொரு கூலியாகத்தான் மாறுகிறார்கள்.இதில் தொடர்ந்து வேலைவாய்ப்பு இருப்பது மட்டுமே கொஞ்சம் ஆறுதல்.வேளாண்  தொழிலில் பயிர்க்காலங்களில் இருக்கும் வேலைவாய்ப்பு பின்னர் மெள்ளக் குறைந்து முற்றாக இல்லாமல் போவதே இதற்கு காரணம்.இவ்வாறான வேலையின்மைப் பிரச்சனைகள் மற்றத்துறையில் குறைந்துள்ளது.</p><p>முடிவாக,</p><p>இத்தகைய மாற்றங்கள் கிராமப்புறங்களில் வேளாண்மையில் வேலை வாய்ப்பு குறைந்துவருவதையும்,பிற தொழில்களுக்கு மாறிவருவதையும் நிலவுடைமைக் கட்டமைப்பு உடைந்துவருவதையுமே காட்டுகிறது.</p><p>அதே வேளையில் பெருநகரங்களில் வேலைக்கு ஆள் பற்றாக்குறை ஏற்படுவது அதிகரித்துவருவதும் கவனிக்கத்தக்கது.இம்மாற்றங்கள் புரியாத வகையில் இலவசங்கள் நம் மக்களை சோம்பேறிகளாக்கிவிட்டன.</p><p>கிராமங்கள் வேளாண் அடையாளங்களை இழந்துவரும் வேளையில் இது பற்றிய அக்கறை இனியும் நம்மிடம் வரவில்லையென்றால் ,பொங்கல் பண்டிகைக்கு புது அர்த்தம்தான் கொள்ளவேண்டிவரும் !</p><div class="footer">2016 &copy; காப்புரிமை  மின்அம்பலம் அமைப்பு.</div>
</div>
</body>
</html>
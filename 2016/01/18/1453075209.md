#குமரியில் ரெளடிகளை ஒடுக்கத் தனிப்படை: எஸ்.பி. தகவல் ! 

கன்னியாகுமரி மாவட்டத்தில் ரெளடிகளை ஒடுக்கும் வகையில் இம்மாதம் தனிப்படை அமைக்க உள்ளதாக மாவட்ட காவல் கண்காணிப்பாளர் தர்மராஜன் தெரிவித்துள்ளார். இதுகுறித்து, நாகர்கோவிலில் செய்தியாளர்களிடம் அவர் கூறியதாவது: 

‘’ கன்னியாகுமரி மாவட்டத்தில் 2015- ம் ஆண்டில் 37 கொலை வழக்குகளும், 112 கொலை முயற்சி வழக்குகளும், பலத்த காயம் ஏற்படுத்தியதாக 545 வழக்குகளும் பதிவாகியுள்ளன. மேலும், 9 பாலியல் பலாத்கார வழக்குகளும், பெண்களுக்கு எதிரான 65 வழக்குகளும் பதிவு செய்யப்பட்டுள்ளன. இவ்வழக்குகளில் குற்றவாளிகளைக் கைது செய்து, பெரும்பாலான வழக்குகளில் குற்றப்பத்திரிகை தாக்கல் செய்யப்பட்டு நீதிமன்ற விசாரணை நடைபெற்று வருகிறது. திருட்டு, வழிப்பறி, கூட்டுக் கொள்ளை உள்ளிட்ட வழக்குகளில் சுமார் 75 சதவீத சொத்துக்கள் குற்றவாளிகளிடமிருந்து பறிமுதல் செய்யப்பட்டு உரியவர்களிடம் ஒப்படைக்கப்பட்டுள்ளன. ஒவ்வொரு உள்கோட்டங்கள் வாரியாக ரவுடிகள் பட்டியல் தயாரிக்கப்பட்டு தீவிரமாகக் கண்காணிக்கப்படுகிறார்கள். ரவுடிகளின் குற்ற நடவடிக்கைகளைக் கட்டுப்படுத்த குண்டர் சட்டத்திற்கென தனிப்பிரிவு இம்மாதம் தொடங்கப்படவுள்ளது. மாவட்ட காவல் கண்காணிப்பாளருக்கான தனிக்குழுவில் அளிக்கப்படும் புகார் மனுக்கள் மீது 7 நாட்களுக்குள்ளும், புகார் தொடர்பாக மனு ரசீது கொடுத்தபின் 10 நாள்களுக்குள்ளும் நடவடிக்கை எடுக்கப்படாவிட்டால் 04652-274444 என்ற தொலை பேசி எண் மூலம் புகார் தெரிவிக்கலாம் என்றார் அவர்.

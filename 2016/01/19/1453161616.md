author:மின்அம்பலம் எழுத்தாளர்
tags:3

#சென்னையில் இருபது ஆண்டுகளில், 80 துப்புரவுத் தொழிலாளர்கள் மரணம் - இன்றும் மூன்று பேர் பலி! 

மனிதக்கழிவுகளை மனிதனே அகற்றும் துப்புரவு தொழில் அழிப்பு மற்றும் துப்புரவுத் தொழிலாளர்களுக்கான தேசிய அளவிலான இயக்கமான சபாய் கர்மாச்சாரி அந்தோலன் (SKA), துப்புரவுப் பணியை மேற்கொண்டிருக்கும்பொழுது, கடந்த இருபது ஆண்டுகளில் சென்னையைச் சேர்ந்த 80 துப்புரவுத் தொழிலாளிகள் உயிரிழந்திருப்பதாகவும், தமிழ்நாட்டின் பிற பகுதிகளைச் சேர்ந்த 250 துப்புரவு தொழிலாளிகள் உயிரிழந்திருப்பதாகவும் தெரிவித்துள்ளது. கடந்த 20 ஆண்டுகளில், துப்புரவு பணியின்போது இந்தியா முழுவதும் 1200 பேர் மரணமடைந்திருப்பதாகவும், அவர்களுள் 3 சதவிகிதம் குடும்பங்களுக்கு மட்டுமே, அதன் மாநில அரசால் நிவாரணம் வழங்கப்பட்டு இருப்பதாகவும் தெரிவிக்கிறது.

இத்தகைய அவலங்களைக் கருத்தில் கொண்டு, பாதிக்கப்பட்ட தொழிலாளர்களுக்கு அளிக்கப்படவேண்டிய இழப்பீடு குறித்தும், துப்புரவுத் தொழிலை அகற்றி அவர்களின் மறுவாழ்வுக்கான விழிப்புணர்வை ஏற்படுத்துவதற்காகவும் சபாய் அமைப்பின் தேசியத் தலைவரான பேஸ்வாடா வில்சன், கடந்த 2015ஆம் தேதி, டிசம்பர் 10ஆம் தேதி நாடு முழுவதும் பயணிக்கும் ”பீம் யாத்ரா”வைத் தொடங்கி வைத்தார். 50க்கும் மேற்பட்ட சபாய் உறுப்பினர்கள் மற்றும் துப்புரவுத் தொழிலாளர்கள், தமிழ்நாட்டின் அனைத்து மாவட்டங்களுக்கும் சென்று, 1993க்குப் பிறகு உயிரிழந்த தொழிலாளர்களின் குடும்பங்களுக்கு 10 லட்சம் வரையிலான இழப்பீடு கோருவது உட்பட்ட பல கோரிக்கைகளை முன்னெடுக்கின்றனர். இந்நிலையில் இன்று சென்னை காரப்பாக்கத்தில் பாதாள சாக்கடை சுத்தம் செய்து கொண்டிருந்த மூன்று துப்புரவு தொழிலாளிகள் விஷவாயு தாக்கி பலியாகி இருப்பது குறிப்படத்தக்கது.

#கெஜ்ரிவால் மீது  ‘மை’ வீசியவர் முன்னாள் ஆம் ஆத்மி உறுப்பினர்!

நேற்று தில்லியில் நடந்த விழாவில் முதலமைச்சர் அரவிந்த் கேஜ்ரிவால் மீது ஒரு பெண் மை வீசியது பரபரப்பை ஏற்படுத்தியது. தில்லியில் போக்குவரத்தை குறைக்கவும், சுற்றுசூழல் சீர்கேட்டை குறைக்கவும் ஒருநாள் ஒற்றைப்படை எண்கள் கொண்ட கார்களும் மற்றொரு நாள் இரட்டைப்படை எண்கள் கார்களும் மட்டும் ஓடும் திட்டத்தை தில்லி அரசு அறிவித்தது. வெற்றிகரமாக செயல்படும் இந்த திட்டத்தின் வெற்றி விழாவும், ஒத்துழைத்த மக்களுக்கு நன்றி அறிவிப்பு விழாவும் நேற்று தில்லியின் சத்ரசால் மைதானத்தில் நடைபெற்றது. இவ்விழாவில் முதலைமைச்சர் கேஜ்ரிவால் பேசிக்கொண்டிருக்கும் போது  ஒரு பெண் மேடையை நோக்கி முன்னேறி வந்தார். பாதுகாப்பு போலிசார் தடுக்க முனைந்த போதும், அதனையும் மீறி  அவர்  கேஜ்ரிவாலை நோக்கி மையை வீசினார். ஆனால் அது கேஜ்ரிவாலின் மீது படவில்லை. அந்த பெண்ணை பிடித்து அழைத்த சென்ற போலிசாரிடம், ‘’அவர் யார் என்று விசாரித்த பின்னர் அப்பெண்ணை விட்டுவிடுமாறு” கேஜ்ரிவால் கேட்டுக்கொண்டார்.  அப்பெண் குறித்த விவரம் வெளியாகியுள்ளது, அவர் பஞ்சாபில் இயங்கும் ஆம் ஆத்மி சேனா என்கிற அமைப்பை சேர்ந்த பாவனா அரோரா என தெரிய வந்துள்ளது. சில மாதங்களுக்கு முன் ஆம் ஆத்மியை விட்டு நீக்கப்பட்ட அதிருப்தியாளர்களின் அமைப்பான ஆம் ஆத்மி சேனா தில்லியில் வாகனங்களில் பயன்படும் சி.என்.ஜி  எரிபொருள் ஊழலில் ஆம் ஆத்மிக்கு பங்கு இருக்கிறது என குற்றம் சாட்டி வருகிறது. அதன் எதிரொலியகாவே இந்த மை வீச்சு நடைபெற்றதாக தெரிகிறது. "நான் இந்த ஊழல் குறித்து குற்றம்சாட்டவும் விளக்கம் பெறவும் கேஜ்ரிவாலை சந்திக்க அனுமதி கேட்டேன் கிடைக்கவில்லை. எனவே இதைத்தவிர வேறு வழியில்லை. இந்த ஊழலில் கேஜ்ரிவால் அரசுக்கு பங்கு இருக்கிறது என உறுதியாக கூறுகிறேன்" என பாவனா அரோரா தெரிவித்துள்ளார். இதனிடையே இந்த மை வீச்சு தாக்குதலில் தில்லி போலிசாருக்கும்,பிஜேபிக்கு தொடர்பிருப்பதாக  தில்லி துணைமுதல்வர் சிசோடியா குற்றஞ்சாட்டியுள்ளார். 

author:புகழ்

#தூய தமிழும்..டபுள் மீனிங்கும் !

ஒரு வயசுப் பொண்ணும், ஒரு வயசுப் பையனும் தனியா ஒரூ ரூமுக்குள்ள இருந்தா என்ன நடக்கும்..?

ஒரு வயசு, பொண்ணும் ஒரு வயசு, பையனும் தனியா ஒரூ ரூமுக்குள்ள இருந்தா என்ன நடக்கும்..?

-என காற்புள்ளிகளை மாற்றிப் போட்டு, உச்சரித்து அர்த்தத்தை அனர்த்தமாக்கிப் பேசுகிற ஆர்.பார்த்திபன்தனத்தை எல்லா மொழிகளிலும் செய்யலாம்தான். கொஞ்ச காலம் முன்பு ஒரு நல்லதொரு ஆங்கிலம் மட்டுமே பேசி வெளிநாடு போகலாம் என முடிவு செய்தேன். ஆனால், அது போன்ற எவ்வித முயற்சியும் நமக்கு சரிப்படாது என அன்று மதியமே தெரிந்து கொண்டது வேறு கதை. சரி சுத்தமான தமிழில் பேசினாலும் பிரச்சனையாகிறது என்றால் என்னதான் செய்வது. ’ஆண்ட்டி’ எனும் ஆங்கில உறவுச் சொல், தமிழில் ஒரு மார்க்கமான பொருளைக் கொடுப்பது யார் குற்றமென யோசித்துப் பார்த்தால் இதன் வீரியம் விளங்கும். ’ஒரு பொருட் பன்மொழி’ தமிழில் அதிகம் என்பதற்காக, நாம் பேசுவதில் மட்டும் எப்போதும் மிகச் சரியாக, தவறான பொருளையே கொள்வார்கள் நம் நண்பர்கள் எனப்படும் நல்லவர்கள்.  

இப்படித்தான் ஒரு முறை, எங்கோ அவசரமாகக் கிளம்பிக் கொண்டிருந்த நண்பனிடம், “எங்கேயடா செல்கிறாய்..? கூடி மகிழவா..!” என்றேன். அது சமகால சமூக வலைதள டேக் #தமிழ்வாழ்க வகையிலான, ஏதோவொரு அக்கால உணர்வூட்டலையும் அதன் விகிதத்திற்கு ஏற்ற உணர்வெழுச்சியையும் மனதிற்குள் எடுத்துக் கொண்ட பொன் நாளாக இருந்திருக்கும் என்பது இப்போதைய யூகம். ஒரு நொடி உற்று நோக்கியவன், மீண்டுமிருமுறை அதையே சொல்லச் சொன்னான். காசா..? பணமா..? சொன்னேன்! ”கூடி மகிழ்தல்” என்பதற்கு, குறுந்தொகை காலத்துப் பொருளைக் கொண்டிருப்பான் போலும். ”நாயே..! இதுக்கு நீ சரக்கடிக்கவாடா போற..ன்னே டைரக்ட்டாக் கேட்ருக்கலாம்ல” என்றான். வாசிக்கும் உங்களுக்கே, அவனுடைய வசைத் தொனி பிடிபடுகிறது என்றால், கேட்டவனுக்கு எப்படியிருந்திருக்கும்..? தலை தொங்கி விட்டது. அதன் பின்னாவது அமைதியாக இருந்து தொலைத்திருக்கலாம். இன்னொருவனுக்கு, பந்து வீசச் சென்றேன். ஆனால், நமக்கு முன்னால் அங்கே விதி மட்டையெடுத்து நின்று கொண்டிருந்தது.அந்த ஆகால வேளையில், அமைதியாகக் காலணியை [தன்] மாட்டிக் கொண்டிருந்த இன்னொருவனிடம், “என்னா மாப்ள! இன்று முதல் இரவு வேலையா..?” என்றேன். அவனுடைய காதுகள் செய்த குற்றமோ என்னவோ, முதலும் இரவும் சேர்ந்து அவனுக்கு முதலிரவு எனக் கேட்டிருக்கிறது. பற்றக்குறைக்கு, முன்னொட்டாக சேர்த்திருந்த ’மாப்ள’ எனும் கொச்சை வழக்கு, தெளிவாக ’மாப்பிள்ளை’ என்று விழுந்திருக்கிறது. மாப்பிள்ளைக்கும் முதலிரவிற்கும் மூன்று முடிச்சுப் போட்டு சிந்தித்திருக்கின்றான் சீர் கெட்டவன்.  ‘மூக்கைக் குறி வைத்து அண்டங்காக்கை என்கிறாயா’  என்பது அவனது மனமொழியாக ஓடிக் கொண்டிருந்தது 5.1 டிஜிட்டல் தரத்தில் கேட்டது. இவனும் திட்டியதனால், முதலாமவன் திட்டியது சரியெனப் பட்டது. போலவே, தமிழும் கொஞ்சம் பிரச்சனையான மொழியெனப் பட்டது! [குறைந்த பட்சம், எனக்கு மட்டுமேனும் அல்லது என் நண்பர்களுக்கேனும்]

ஏன் சமகால சினிமாக்களையே எடுத்துக் கொள்ளுங்களேன். ‘நானும் ரௌடிதான்’ திரைப்படத்தில் நயன்தாரா பார்த்திபனைக் கொல்வதற்காகச் சென்ற இடத்தில் அவர்களுக்குள் நடக்கும் உரையாடலுக்குத் தியேட்டரே கொல்லெனச் சிரித்ததற்கு முதற்காரணமாக தமிழைத்தானே சொல்ல வேண்டியிருக்கிறது. இரண்டாவது காரணமாகத்தான் இரட்டை அர்த்தப் புழக்கங்களை எடுத்துக் கொள்ளல் வேண்டும். சல்லாபம் என்கிற சொல்லுக்கு, கூடிப் பேசுதல் என்பதுதான் சரியான பொருள் என்கிறார்கள். ஆனால், நமக்கு அது அப்படியா பழக்கப்பட்டிருக்கிறது..? அச்சொல்லைக் கேட்டவுடனே பலப்பல பலான கள்ளக்காதல் செய்திகளெல்லாம் மண்டைக்குள் வந்து போகின்றனவே! போலவே, சேரி எனும் சொல்லிற்கு, மக்கள் அனைவரும் சேர்ந்து வாழும் ஓர் இடம் என்பதாகத்தன பொருள். ஆனால், அதை நாம் இன்னமும் தீண்டத்தகாத ஒரு சொல்லாகத்தான் வைத்திருக்கிறோம். இவற்றைப் போல இன்னுமின்னும் நிறைய சொற்கள் இப்படித்தான் நம்மிடம் சிக்கி அல்லற்பட்டுக் கொண்டிருக்கின்றன. 

ட்டாய், தமிழையாடா தப்பாப் பேசுற, எனக் கண்ணை உருட்டிக் கொண்டு திட்ட வராதீர்கள். கண்ணு முழிகள் ரெண்டும், வெளியே வந்து விழுந்து விடப் போகிறது. முழிகளென்றால், முழிகளைத்தான் சொல்கிறேன்.

#புலிகளை தடை செய்த  நடவடிக்கை தவறு என்கிறர் எரிக் சொல்ஹெய்ம்!

இலங்கையில் உள்நாட்டு யுத்தம் முடிந்து ஐந்து ஆண்டுகள் ஓடிக் கழிந்து விட்டது. போரின் வடுக்களும், காயங்களும், இழப்புகளும் மக்களை துன்புறுத்த அதிலிருந்து மீழ்வது தெரியாமல் மக்கள் சிரமங்களுக்கு ஆளாகி வரும் நிலையில், ஈழ மக்கள் மீதான போரில் சர்வதேசங்களின் சதி தொடர்பான பல உண்மைகள் ஒவ்வொன்றாக வெளிவந்த வண்ணம் உள்ளன.  இந்நிலையில் புலிகளை சர்வதேச அரங்கில் தடை செய்தமை தொடர்பாக எரிக் சொல்ஹெய்ம் கருத்து ஒன்றை வெளியிட்டுள்ளார்.
நோர்வேயின் முன்னாள் சமாதானத் தூதுவரும், அந்த நாட்டின் முன்னாள் அமைச்சருமான எரிக் சொல்ஹெய்ம் “விடுதலைப் புலிகள் இயக்கம், ஐரோப்பிய ஒன்றிய நாடுகளால்  தடை செய்யப்பட்டமை சமாதானத்தை ஏற்படுத்த தடையாக அமைந்தது. அந்த தடை புலிகளுக்கு பல நெருக்கடிகளை உருவாக்கியமையால், புலிகள் கடும் கோபம் அடைந்தனர். சர்வதேச அளவில் விடுதலைப்புலிகள் மீது தடை கொண்டு வர சிறிலங்காவின் முன்னாள் வெளிவிவகார அமைச்சர் லக்ஸ்மன் கதிர்காமர் முக்கிய பங்காற்றினார்.ஆனால் அவரது அந்த நடவடிக்கையை தவறு என நினைக்கிறேன்.  தடை கொண்டு வர முயற்சி செய்தற்கு பதிலாக  புலிகளின் தலைவர்  பிரபாகரனுடன்  பேச்சுவார்த்தை நடத்த ஏற்பாடு செய்திருந்தால் அரசியல் தீர்வு ஒன்றை எட்ட வழி ஏற்பட்டிருக்கும்” என்றார் எரிக்.

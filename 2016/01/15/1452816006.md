#’செல்ஃபி’ அதிகம் எடுப்பவர்கள் தாழ்வு மனப்பான்மை உள்ளவர்கள்!
இந்தியாவில் 100 கோடி பேர் செல்போன்களை பயன்படுத்துகின்றனர். உலகில் சீனாவுக்கு அடுத்த படியாக செல்போன் பயன்பாட்டாளர்கள் இந்தியாவில் அதிகம் உள்ள நிலையில், செல்ஃபி மோகம் இந்தியர்களையும் பிடித்தாட்டுகிறது.

தன்னைதானே புகைப்படம் பிடித்துக்கொள்ளும் ஒரு வழக்கமே செல்ஃபி எனறழைக்கப்படுகிறது. தன்னைத் தானே புகைப்படம் எடுத்துக் கொள்ளும் போது ஒரு அழகான படம் வரும் வரை செல்போனோடு வயது வித்தியாசமின்றி மல்லுக்கட்டுகிறார்கள் செல்போன் வாசிகள்!

ஒரு நல்ல செல்ஃபிக்காக சிரமப்படுவது பெரிய விஷயம் இல்லை என்றாலும், கொஞ்சம் கவலைப்படக் கூடிய விஷயம்தான் என்கிறது அமெரிக்க மனநோய் மருத்துவ சங்கம் (APA) ஏ பி ஏ -வின் ஆய்வின் படி, தன்னம்பிக்கை அல்லது தாழ்வு மனப்பான்மை அதிகம் கொண்டவர்கள் அதிக எண்ணிக்கையுடைய செல்ஃபிக்களை எடுத்து பகிர்கிறார்கள் எனவும், அத்தகைய மனநிலைக்கு செல்ஃபிட்டிஸ் என பெயரிட்டுள்ளதாகவும் கூறுகிறது அந்த அமைப்பின் ஆய்வு. 
கூடுதலாக, பண்பட்ட மனிதர்கள் மிகக் குறைவாக தங்களை புகைப்படம் எடுத்துக் கொள்வதாகவும், அது பற்றியே சதா நேரமும் நினைத்துக் கொண்டிருப்பதில்லை என்றும் கூறும் அந்த ஆய்வு. தங்களை பாதுகாப்பாக உணராதவர்கள், அடிக்கடி செல்ஃபிக்களை எடுத்து பதிவேற்றி, அவர்கள் பதிவேற்றிய செல்ஃபிக்களுக்கு வழங்கப்படும் விருப்பங்கள் அல்லது கருத்துக்களை கவனித்துகொண்டே இருக்கிறார்கள் எனவும் அந்த ஆய்வு தெரிவிக்கிறது.

சென்ற வருடம், 27 செல்ஃபி தொடர்புடைய மரணங்கள் உலகம் முழுவதிலும் நடந்துள்ளது. அதில் ஏறக்குறைய பாதி மரணங்கள் இந்தியாவில் நிகழ்ந்திருக்கிறது. இந்தியாவில் சென்ற ஆண்டு நடந்துள்ள செல்ஃபி தொடர்புடைய மரணங்கள் சில:
 கடந்த ஆண்டு, ஜனவரி, 2015இல் 20 முதல் 22 வயதுடைய மூன்று மாணவர்கள், குடியரசு தினத்தன்று தாஜ்மஹாலைக் காண சுற்றுலா சென்ற வழியில், தாங்கள் பயணித்த காரை ரயில் தண்டவாளத்தில் நிறுத்திவைத்துவிட்டு ‘துணிச்சல் மிகுந்த செல்ஃபிக்கு’ முயற்சி செய்த வேளையில் அதிவிரைவு ரயில் மோதி இறந்திருக்கின்றனர்.
நாக்பூரில், கடந்த மார்ச் 2015இல் 7 இளைஞர்கள் நின்ற நிலையில் செல்ஃபி எடுக்க முயற்சிசெய்து, அவர்கள் பயணித்த படகு கவிழ்ந்து ஏரியில் மூழ்கி இறந்திருக்கின்றனர்.

தமிழ்நாட்டில், கொல்லிமலையில், நண்பர்களுடன் செல்ஃபி எடுத்துக்கொண்டிருந்த பொறியியல் மாணவர் ஒருவர், அவர் நின்றிருந்த பாறையிலிருந்து வழுக்கி, 60 அடி உயரத்திலிருந்து கீழே விழுந்து தலைக்காயங்களுடன் இறந்திருக்கிறார்.
கடந்த நவம்பர் 2015, நர்மதா ஆற்றின் கரையில் நின்று செல்ஃபி எடுக்க முயன்ற இரு மாணவர்கள் குஜராத்தில் இறந்திருக்கிறார்கள்.

இத்தகைய சம்பவங்களைக் கருத்தில்கொண்டு, மும்பை கிர்காம் சவ்பாட்டி கடற்கரை மற்றும் மரைன் ட்ரைவ் போன்ற இடங்களை செல்ஃபி எடுக்க தடைசெய்யப்பட்ட பகுதியாக (No selfie zones) அறிவிப்பதற்கு முயற்சி மேற்கொண்டு வருவதாக மூத்த போலீஸ் அதிகாரி தெரிவித்திருக்கிறார். 

இந்தியர்கள் செல்ஃபி எடுப்பதில் பாதுகாப்பான வழிமுறைகளை கையாளவேண்டியதன் அவசியத்தை புள்ளிவிவரங்கள் உணர்த்துகிறது.

www.huffingtonpost.in http://www.techweez.com/2014/04/07/taking-selfies-now-considered-mental-disorder/ உதவியுடன்

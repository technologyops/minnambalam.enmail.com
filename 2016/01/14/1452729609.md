#ஐ.எஸ் அமைப்பால் இந்தியாவுக்கு ஆபத்து உண்டா? 

பாரிஸ் தாக்குதலுக்குல் கொடுத்த படிப்பினையில் ஐ.எஸ் அமைப்பின் மீது நேரடியான தாக்குதல்களைத் தீவீரப்படுத்த ஐய்ரோப்பிய நாடுகளும், அமெரிக்காவும் திட்டம் வகுத்திருக்கின்றன!
இந்நிலையில், ஐநாவில் நிரந்த உறுப்பு நாடு, வீட்டோ அதிகார  அந்தஸ்து கோரும் இந்தியா ஐ.எஸ் அமைப்புக்கு எதிரான போரில் பங்கேற்குமா? என்ற கேள்வி எழுந்துள்ளது. இந்திய  பாதுகாப்புத் துறை அமைச்சர் மனோகர் பரிக்கர் இது தொடர்பாக தெரிவித்துள்ள கருத்து சர்ச்சைக்குள்ளாகிய
’’தீவிரவாதிகளை தீவிரவாதிக்களைக் கொண்டே சமன் செய்யவேண்டும்’ என்று அவர் கூறிய கருத்து சர்ச்சையானதைத் தொடர்ந்து மீண்டும் ஒரு முரண்பாடான கருத்தைத் தெரிவித்துள்ளார்.அமெரிக்காவிற்கு சென்று திரும்பிய அவர் பத்திரிக்கையாளர் சந்திப்பில்,”ஐ.நா வின் தீர்மானமும்,ஐ.நா வின் திட்டமும்,ஐ.நா வின் கொடியும் இருந்தால், ஐ.நா தலைமையைப் பற்றிய இந்தியாவின் வெளியுறவுக்கொள்கையின்படி ஐ.எஸ் அமைப்புக்கு எதிரான சண்டையில் இந்தியா பங்குபெறும்” என்று கூறியுள்ளார். பரிக்கரின் இந்தக் கருத்தைத் தொடர்ந்து உடனே வெளியுறவுத்துறை அமைச்சகத்தின் சார்பில் விளக்கம் கொடுக்கப்பட்டது,

1.ஐ.எஸ் அமைப்புக்கு எதிரான போரில் இந்தியாவின் பங்களிப்பு இருக்கும் என்ற கருத்து அனுமானத்தின் அடிப்படையிலானது.
2. ஐ.எஸ் அமைப்புக்கு எதிராக போர் தொடுக்க வேண்டும் என்ற திட்டம் எதுவும் ஐ.நா விடம் இதுவரை இல்லை
3 அப்படிப்பட்ட மிகத்தேவையான ஒரு சூழல் எதிர்காலத்தில் உருவானால், அப்போது இந்தியா அந்த அழைப்பை ஏற்கும்.
என்பன அமைச்சரகத்தின் சார்பில் கொடுக்கப்பட்டுள்ள விளக்கத்தில் முக்கியமான கருத்துக்களாகும்.

பா.ஜ.க அமைச்சர்கள் அமெரிக்காவிற்கு அலுவல்ரீதியாக சென்று வந்தபிறகு இப்படி ஐ.நாவின் தலைமையேற்று நடப்பது நல்லது என்ற தொனியில் ஏன் பேச தூண்டப்படுகிறார்கள்?

வாஜ்பாய் காலத்திலிருந்து தொடரும் கதை
2003 -ல் அமெரிக்காவிற்கு சென்று வந்த பிறகு அப்போதைய துணை பிரதமர் அத்வானி ஈராக்கிற்கு எதிராக படையை அனுப்பக்கூறிய அமெரிக்காவின் வேண்டுகோளுக்கு இணங்கினார்.ஆனால் பிரதமர் வாஜ்பாய் அதை மழுப்பி பின்னர் அமைச்சரவை குழுவின் வழியாக  அந்த எண்ணத்தை கைவிட்டார்.அதன்பிறகு, அமெரிக்கா ஈராக்கை ஆக்கிரமித்த பிறகு அங்கு அமைதியை ஏற்படுத்த படைகள் வேண்டி அமெரிக்கா நிர்பந்திக்கவில்லை.சதாம் உசேன் பிடிபட்ட பிறகுதான் ஐ.நா வின் உறுப்பு நாடுகளிடம் ” ஈராக்கில் நிலைத்தன்மையையும்,பாதுகாப்பையும் ஏற்படுத்தும் பொருட்டு ஐ.நா-வின் உறுப்பு நாடுகள் உதவி செய்யவேண்டும்” என வேண்டுகோள் விடுத்தது.

இதில், இந்தியப் படையினரால் வெளிநாடுகளில் திறம்பட இயங்க முடியுமா என்பதில் சந்தேகக் கேள்வி வேண்டாம்.ஏனென்றால் ஐ.நா வின் தலையீடின்றியே இந்தியா கிழக்கு பாகிஸ்தனை (வங்காளதேசம்) உருவாக்கியது. இலங்கையில் விடுதலைப்புலிகள் மற்றும் இலங்கை அரசுக்கு இடையிலான  அமைதி  ஒப்பந்தத்தையும் ஏற்படுத்தியது.ஆக இதில் எந்த ஒரு செயலும் இந்தியாவின் ஆர்வத்தின்,நலனின் அடிப்படியிலானதா என்பதே முக்கியம்.அதற்காகவே அன்று ஈராக்கிற்கு எதிராக படைகளை அனுப்ப வாஜ்பாய் மறுத்தார். அன்றைய பாதுகாப்புத்துறை அமைச்சர் யஷ்வந்த் சின்ஹாவும்,“இது இந்தியாவின் நீண்டகால உறவு,ஈராக் மக்களைப் பற்றிய நமது எண்ணம்,அரபு நாடுகளுடனான உறவு ஆகியவற்றின் அடிப்படையிலான முடிவு” என விளக்கமளித்தார்.
இந்தியப் பெருங்கடலில் நாம் ஒரு இணை பாதுகாப்பு (net security) வழங்குபவராக இருக்கலாம் என்கிற அமெரிக்காவின் இன்னொரு நிலைப்பாடும் இதில் கவனிக்கபடவேண்டியது.

அதாவது இந்தியப்பெருங்கடல் பகுதியில் அமெரிக்காவே முதன்மை பாதுகாப்பு செயற்பாட்டாளராக இருக்கும். ஏனென்றால் அதற்கான ராணுவபலம்,அச்சுறுத்தல்களை சமாளிப்பதற்கான திறன் போன்றவை தன்னிடமே இருப்பதாக அமெரிக்கா கருதுகிறது.
அமெரிக்காவின் இந்த நிலைப்பாடு ஏற்படுத்தும் பின்விளைவுகளைப் பற்றி சிந்திக்காமல் இந்தியாவும் இதை அப்போது மகிழ்ச்சியுடன் ஏற்றுக்கொண்டது.ஏனென்றால் 1987 - ல் இலங்கை போரின்போது அமைதிப்படையாக சென்ற இந்தியாவிற்கு இலங்கையில் கிடைத்த அனுபவங்கள் சொல்லிக்கொள்ளும்படியாய் இல்லை.

பரிக்கர் கூறியிறுப்பதும் கிட்டத்தட்ட இந்த அடிப்படையில்தான்.முதலில் அவர் ஒன்றை புரிந்துகொள்ள வேண்டும். ஐ.நாவும்,அமெரிக்காவும் என்ன நினைக்கும் என்பதைத் தாண்டி,இந்தியாவின் நீண்ட நாள் நலன்களுக்கும் நம் ஜீவாதாரக் காரணிகளுக்கும் பாதிப்பு ஏற்படுமானால் அதை தடுக்கவேண்டியதே அமைச்சகத்தின் பணி.

இந்தியாவின் நலன்களுக்கும்,பிற நாடுகளுடனான அதன் உறவுகளுக்கும் பாதிப்பு வருமாயின் அதை சரிசெய்யும் முயற்சிக்கு ஐநா வந்தாலும் வராவிட்டாலும் நாம் அதில் பங்கேற்கவேண்டும்.இந்தியாவிற்கு எண்ணெய் வழங்கும் நாடுகளிலோ, அல்லது இந்திய பிரஜைகளுக்கு அச்சுறுத்தல் ஏற்படும்போதோ அதற்கு காராணம் அல்-கொய்தாவோ,இஸ்லாமிக் ஸ்டேட்ஸ் அமைப்போ ஐ.நாவின் ஒப்புதலுக்கும் உதவிக்கும் காத்துக்கொண்டிருக்காமல் இந்தியா உடனடியாக இறங்கி செயலாற்றவேண்டும்.அது போன்ற நேரங்களில் வெறுப்பதற்கான காரணங்களை விட்டுவிட்டு அமெரிக்காவோ,ரஷ்யாவோ அல்லது  ஐ.நா அமைப்போ எந்தக் கூட்டமைப்பாக இருந்தாலும் அவர்களுடன் இணைந்து உடனடியாக களத்தில் இறங்கி செயலாற்ற வேண்டும்.
ஆனால் தற்போதுள்ள சூழ்நிலையில் ஐ.எஸ் அமைப்பை பொறுத்தவரையில் இந்தியாவிற்கு அதனுடைய பாதிப்பு மிகக்குறைவே.ஐ.எஸ் அமைப்பு ஆக்கிரமித்துள்ள பகுதிகளில் வசிக்கும் இந்தியர்களின் எண்ணிக்கையும் சொற்பம்.அந்தப்பகுதிகளிருந்து எண்ணெய் வழங்கும் நாடுகளும் வடக்கு நோக்கி துருக்கிக்கு செல்லகூடியவையே தவிர நம்மோடு அதிகம் தொடர்பு கொண்டவை அல்ல.

அந்த அமைப்பில் இந்திய முசுலீம்களின் பங்கு இருக்கிறது என்ற கருத்திற்கு வலுச்சேர்க்கும் வகையில் நம்மிடம் உள்ள ஆதாரங்கள் மிகச்சிறியவை.நம்மிடம் இருக்கும் தகவலின்படி,20 இந்தியர்கள் ஐ.எஸ் அமைப்பில் பணியாற்றுகிறார்கள். ஆனால் அவர்கள் அந்த அமைப்புக்காக சண்டையிடுகிறார்களா, அல்லது  வீட்டு ஊழியம் செய்கிறார்களா என்பதும் விவாதத்திற்குரியது.அங்கு பணிபுரிவதாக ஒத்துக்கொண்ட மகாராஷ்டிர மாநிலத்தைச் சேர்ந்த அரேப் மஜீத் ஐ.எஸ் அமைப்பில் இந்தியர்களின் உயிர்துறக்கும் ’ஜிகாத்’ பணிகள் பற்றி கூறியிருப்பதும் கூட விவாதத்திற்குரியவைதான்.
ஆனால் தொடர்ச்சியாக இந்திய உளவுத்துறையும்,காவல்துறையும் ஐ.எஸ் அமைப்பில் இந்தியர்களின் பங்களிப்பைப் பற்றி அச்சுறுத்தும் வகையில் பல கதைகளை கசியவிட்டு வருகிறார்கள். .அவர்களிடம் போதுமான ஆதாரம் இருந்தால் சந்தேகத்திற்குரியவர்களை முறையாகக் கண்டுபிடித்து நீதிமன்றத்தில் குற்றத்தை நிரூபிக்கவேண்டும்.

ஆம், ஐ.எஸ் அமைப்பு ஆபத்தானதுதான்.ஆனால் அதன் உடனடி ஆபத்து ஐரோப்பாவிற்கானது.அங்கிருந்துதான்  நூற்றுக்கணக்கான இளைஞர்கள் ஐ.எஸ் அமைப்பில்  இணைந்திருக்கிறார்கள். ஐ.எஸ்ஸை பொருத்தவரையில் அவர்களுக்கு துருக்கியிலிருந்து  மறைமுக உதவிகள் கிடைப்பதால் தெளிவற்ற நிலைதான் உள்ளது.அத்தோடு அரபு தேசத்தின் பல கோடிஸ்வரர்களின் பண விளையாட்டும் இதில் உள்ளது.அவர்களைப் பொறுத்தவரை இது ஷன்னி, ஷியா முஸ்லீம் முரண்பாடும் , மோதலும்  கூட.
நிச்சயமாக, ஐ.எஸ்ஸின் பாதிப்பு உடனடியாக இந்தியாவிற்கு இல்லை.அதே நேரத்தில் பாரிஸ் தாக்குதலுக்கான பதில் தாக்குதலுக்கு பிறகு ஐ.எஸ் அமைப்பு தன்னை நிலைநிறுத்திக்கொள்வதே சிக்கலாகியுள்ளது.

இது அனைத்தையும் கருத்தில் கொண்டே ஐ.எஸ் அமைப்பிறகு எதிராக நாம் எந்த ‘ஆயுதத்தை ‘ எடுக்க வேண்டும் என முடிவு செய்யவேண்டும்.அதைவிட்டுவிட்டு அமெரிக்காவையோ,ஐ.நா வையோ திருப்திபடுத்தும் வகையில் நமது செயல்பாடு இருக்குமானால் அது மேம்பட்ட ராஜதந்திர  அறிவுடைய ஒரு அரசின் அணுகுமுறையாக  இருக்காது.
சும்மா இருக்கும் சங்கை ஊதி கெடுப்பது போல் ஒரு தீவிரவாத அமைப்புக்கு எதிராக கருத்து தெரிவிப்பது தேவையில்லாமல் அவர்களை நமக்கு எதிரான சதியில் ஈடுபடத்தூண்டும்.இன்னொருபுறம் மனோகர் பரிக்கர் அவர்களின் கருத்துக்கள் தொடர்ச்சியாக போர் விருப்பம் உள்ள தேசமாக இந்தியாவை மாற்றவேண்டும் என்கிற தொனியில் ஒலிக்கிறது.
இதற்கு முன்பாக 40-50 ஆண்டுகளாக இந்தியா போர் புரியாமல் இருப்பதால் ராணுவத்தின் மீதான மதிப்பு குறைந்திருபதாகக் கூறியதும்,இந்திய ஆட்சிப்பணியாளர்கள் ராணுவத்தின் கடிதங்களுக்கு உடனடியாக பதிலளிப்பதில்லை எனக்கூறியதும் கூட இது போன்ற கருத்துதான்.

நாட்டின் பாதுகாப்பு அமைச்சர் என்கிற வகையில் அவர் பயன்படுத்தும் ஒவ்வொரு சொல்லுக்கான புரிதலும் தேச நலனை அர்த்தப்படுத்துவதாய் இருக்கவேண்டும்!

மின்னம்பலம்.காம் -இணையத்திற்காக தமிழில், விவேக் சாமுராய்

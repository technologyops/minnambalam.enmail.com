#தலித் மாணவர் தற்கொலை! 

ஹைதராபாத் மத்திய பல்கலைக்கழகத்திலிருந்து வெளியேற்றப்பட்டதைத் தொடர்ந்து, ஞாயிற்றுக் கிழமை 17.01.2016 அன்று ஆய்வு மாணவர், ரோஹித் வெமுலா தன் நண்பரின் விடுதி அறையில் தூக்கிட்டு தற்கொலை செய்து கொண்டுள்ளார். 

கல்வி, ஏழை போன்ற நிர்பந்தங்களால் நடக்கும் தற்கொலைகளுக்கு இணையாக, பல்கலைக்கழகங்களில் நடக்கும் சாதிய ஒடுக்குமுறைகளாலும் ஏழை மாணவர்கள் தற்கொலை செய்துகொள்கிறார்கள். 

ஹைதராபாத் மத்திய பல்கலைக்கழகத்தில் உள்ள மாணவர் அமைப்புகளான அம்பேத்கர் மாணவர் சங்கத்தைச் சேர்ந்தவர்களுக்கும், அகில பாரதீய வித்தியார்த்தி பரிஷத் நிர்வாகிகளுக்கும் இடையே மோதல் ஏற்பட்டது. இந்த மோதல் காரணமாக அம்பேத்கர் மாணவர் அமைப்பைச் சார்ந்த 4 மாணவர்களைப் பல்கலைக்கழக நிர்வாகம் இடைநீக்கம் செய்தது. 

கடந்த ஆண்டு ஆகஸ்ட் மாதம், அகில பாரதீய வித்தியார்த்தி பரிஷத் செயற்பாட்டாளர் சுஷீல் குமார் என்பவர் அம்பேத்கர் மாணவ சங்க மாணவர்கள் 30 பேர் தன்னை விடுதி அறையில் வைத்துத் தாக்கியதாகப் புகார் அளித்திருக்கிறார். 

புகாரை விசாரித்த ஒழுங்கு நடவடிக்கைக் குழு, சுஷீல் குமார் தாக்கப்பட்டதற்கான அத்தாட்சி எதுவும் இல்லையென்று கூறி, மாணவர்களை எச்சரிக்கை செய்து இந்த விஷயத்தை முடித்திருக்கிறது. அடுத்தச் சில தினங்களில், தனது நிலைப்பாட்டையே மாற்றிக்கொண்டு, மாணவர்கள் தான் சுஷீல் குமாரை தாக்கியிருப்பதாகக் கூறி, அம்பேத்கர் மாணவர் அமைப்பைச் சார்ந்த நான்கு ஆய்வு மாணவர்களையும் முழு செமஸ்டருக்கும் இடைநீக்கம் செய்துள்ளது. 

பல்கலைக்கழகம் தனது நிலைப்பாட்டை மாற்றிக்கொண்டதற்கு, பிஜேபி சட்டமேலவை உறுப்பினர் என். ராமச்சந்திரா ராவ் தான் காரணம் என்ற குற்றச்சாட்டு எழுந்தது. தங்களுக்கு அநீதி இழைக்கப்பட்டுள்ளதாகக் கருதிய நான்கு மாணவர்களும் பல்கலைக்கழகத்தில் உள்ளிருப்புப் போராட்டம் நடத்தியுள்ளனர். அந்த நேரத்தில், “எங்களை இப்படி அவமானப் படுத்துவதற்குப் பதிலாக விஷம் கொடுத்துவிடுங்கள்”. தங்கள் மீது சுமத்தப்பட்ட குற்றச்சாட்டுகள் ஆதாரமற்றது என்றும், தங்களை அமைதியாகப் படிக்க விடுமாறும் பல்கலைக்கழகத் துணைவேந்தர் அப்பா ராவ் பொடிலேவிற்கு அவர்கள் கடிதம் எழுதினார்கள். 

இந்நிலையில்,”நான் ஒரு விஞ்ஞானியாகவும், அறிவியல் எழுத்தாளராகவும் விரும்பினேன். ஆனால் இதுதான் என்னுடைய கடைசி எழுத்து” என்ற வாக்கியத்துடன் தான் எதிர்கொண்ட அவமானங்களையும் ஒதுக்குதல்களையும் விவரித்து, இவற்றை எவரும் புரிந்துகொள்ள முடியாது எனவும் கடிதம் எழுதிவைத்துவிட்டு தற்கொலை செய்துகொண்டிருக்கிறார். அந்த நான்கு மாணவர்களில் ஒருவரான ரோஹித் வெமுலா. 

வழக்குப் பதிவு

இந்நிலையில்,  மாணவர்கள் போராட்டம் தீவிரமடைந்தை தொடர்ந்து ரோஹித்தை தற்கொலைக்குத் தூண்டியதாக மத்திய தொழிலாளர் நலத்துறை அமைச்சர் பண்டாரு தத்தாத்துரேயா மீதும் ஹைத்ராபாத் பல்கலைக்கழக துணைவேந்தர் மீதும்  வழக்கு பதிவு செய்யப்பட்டுள்ளது. இதனை தொடர்ந்து கிரிமினல் வழக்கு பதிவு செய்யப்பட்டுள்ள மத்திய அமைச்சர் உடனடியாக பதவி விலக வேண்டும் காங்கிரஸ் கட்சி கோரிக்கை விடுத்துள்ளது.

சமூகத்தில் நிலவும் ஏற்றத் தாழ்வுகளையும், பாகுபாடுகளையும் கல்விக் கூடங்களும் பிரதிபலிக்கின்றன! மாணவர் நலன்களை மையப்படுத்திய சுதந்திரமான அமைப்புகள் உருவாகாத வரை இந்தச் சங்கடங்கள் தொடர்ந்து கொண்டே இருக்கும்!

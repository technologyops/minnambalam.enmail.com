#”நீர்ஜா” திரைப்படத்தின் ஆய்வுச் செலவு 3 கோடி!

பிரமாண்டம் என்னும் பெயரில் திரைப்படங்களின் சண்டைக் காட்சிகள், பாடல் காட்சிகளுக்கு கோடி கோடியாய் செலவு செய்யும் போக்கை மும்பை பாலிவுட்டிலும், கோடம்பாக்கம் ஹோலிவுட்டிலும் நாம் பார்த்திருக்கிறோம் கேட்டிருக்கிறோம்,
ஆனால், பாலிவுட்டில் சோனம் கபூர், நாயகியாக நடிக்கும் “நீர்ஜா” திரைப்படத்திற்கான ஆய்வுக்கு மட்டுமே 3 கோடி ரூபாய் செலவழித்திருப்பதாக கூறுகிறார்கள். 
”நீர்ஜா” திரைப்படம், நீர்ஜா பனோத் என்ற நிஜ விமானப் பணியாளரின் சாதனையைப் பேசுகிறது. மும்பையின் நடுத்தர வர்க்கக் குடும்பத்தில் பிறந்த நீர்ஜாவுக்கு 22 வயதில் திருமணம் நடக்கிறது. வளைகுடா நாடுகளில் வாழ்க்கை நடத்த சென்ற நீர்ஜா, புகுந்த வீட்டின் வரதட்சணை கொடுமையால் இரண்டு மாதத்தில் திருமண உறவை முறித்து சொந்த நாட்டுக்குத் திரும்புகிறார். 
சுயமரியாதையுடன், சுயமாக சம்பாதித்து  தன் சொந்தக் காலில் நின்று வாழ நினைக்கும் நீர்ஜா, ‘பேன் அமெரிக்கன் ஏர்வேஸ்’ என்ற புகழ்பெற்ற விமான நிறுவனத்தில் பணிப்பெண்ணாக வேலையில் சேர்ந்து, கணக்கு வழக்குகளைப் பார்க்கும் ‘பர்ஸர்’ என்று பணிநிலைக்கு உயர்வும் பெறுகிறார்.
செப்டம்பர் 5, 1986 -ஆம் வருடம் மும்பையிலிருந்து நியூயார்க்கை நோக்கி பயணப்பட்ட விமானம், பாகிஸ்தானின் கராச்சியில் எரிபொருள் நிரப்புவதற்காக நிற்கிறது. அங்கிருந்த பாதுகாப்பு நடைமுறையையும் மீறி, லிபியாவைச் சேர்ந்த ‘அபு நிதால்’ என்கிற தீவிரவாதக் குழு விமானத்தைக் கடத்துகிறார்கள்.
300 -க்கும் அதிகமான உயிர்களை தனது சமயோசித செயல்பாட்டால் காப்பாற்றிய நீர்ஜா, மூன்று குழந்தைகளை அணைத்து நின்று, தன் மீது துப்பாக்கிக் குண்டுகளைத் தாங்கி இறந்திருக்கிறார். 
பாகிஸ்தான் – அமெரிக்க நாடுகளின் பல விருதுகளையும், இந்திய அரசின் ‘அசோக் சக்ரா’ விருதினையும் பெற்ற சாதனை மங்கை நீர்ஜாவின் கதையை யதார்த்தமாக விவரிப்பதில் திரைப்படக்குழு கவனமாக இருந்திருக்கிறது.
இதற்காகவே, 15 பேர் கொண்ட குழு, விமானக் கடத்தல் சம்பவத்தின் போது, விமானத்தில் இருந்த நபர்கள் அளித்த தரவுகளை திரட்டி, உண்மைத்தன்மை நிறைந்த வகையில் படமாக்குவதில் கவனத்துடன் செயல்பட்டிருக்கிறார்கள்.
ஆகவே பாகிஸ்தான், லிபியா மற்றும் அமெரிக்கா  ஆகிய மூன்று நாடுகளிலும் சில நாட்கள் தங்கி விவரங்களை சேகரித்ததுடன், இத்திரைப்படத்திற்குத் தேவையான, விமானக் கடத்தல் சம்பவம் தொடர்பான ஆவணங்களைப் பெறுவதில் பெறுமளவு பணமும் செலவழித்திருக்கிறார்கள்.
உண்மைச் சம்பவத்தை தழுவி எடுப்பதால் அதன் ஆய்வுக்கு 3 கோடி ரூபாய் வரை செல்வு செய்திருப்பதாக தெரிவித்திருக்கிறது படக்குழு!

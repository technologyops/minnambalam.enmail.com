author:மின்அம்பலம் எழுத்தாளர்
tags:1

#சினிமாச் செய்திகள்

##மலேசியாவில் இருமுகன் 'சீயான்'

சீயான் விக்ரம் நடிக்கும் 'இருமுகன்' என்கிற புதிய படத்தின் படப்பிடிப்பு மலேசியாவில் துவங்கியுள்ளது. இதில் இவருக்கு ஜோடியாக நித்யா மேனன் நடிக்கிறார். மலேசியாவில் 40 நாட்கள் நடக்கவிருக்கும் இந்த படத்தின் படப்பிடிப்பு இன்று துவங்கியுள்ளது. ரஜினியின் கபாலி படப்பிடிப்பு மலேசியாவில் நடந்த போது ரசிகர்களின் அன்புத்தொல்லைக்கு  கடுமையாக ஆளானார் ரஜினி. அதுபோலவே இன்று படப்பிடிப்பு துவங்கியதிலிருந்து தொடர்ந்து விக்ரமின் படங்கள் சோசியல் மீடியாவில் வலம் வந்தபடி உள்ளது. 

##வழக்கப்படி 'தொழிலதிபரை' மணந்தார் அசின்! 

நடிகை அசின், மைக்ரோமேக்ஸ் துணை நிறுவனர் ராஹுல் ஷர்மா ஆகியோரின் திருமணம் இன்று காலையில் டெல்லியின் துசித் தேவரனா என்னும் ஆடம்பர விடுதி வளாகத்தில் நடந்தது. வெள்ளை பின்புலத்துடன் தேவாலயம் போன்று அமைக்கப்பட்ட மேடையில் நெருங்கிய உறவினர்கள் மற்றும் நண்பர்கள் உள்ளிட்ட 50 பேர் மட்டுமே திருமண நிகழ்வில் கலந்துகொண்டனர். அதே ஆடம்பர விடுதியில், நீரின் மீது எழுப்பப்பட்ட மண்டபத்தில், இந்து சமய முறைச் சடங்குகள் இன்று இரவு நடைபெற இருக்கிறது.பாலிவுட் நட்சத்திரங்கள் கலந்துகொள்ளவிருக்கும் திருமண வரவேற்பு நிகழ்ச்சி, மும்பையில் வரும் 23ஆம் தேதி நடைபெறவிருக்கிறது என்பது குறிப்பிடத்தக்கது. சல்மான் கான் கலந்து கொள்வாரா என்பதில் இருக்கிறது சஸ்பென்ஸ் !

##"நாலைந்து விரல்களை காட்டுகிறாரா சிவகார்த்திகேயன்"

நடிகர் சிவகார்த்திகேயனை ஹிரோவாக அறிமுகப்படுத்தியவர்  'பசங்க' படத்தின்  இயக்குநர் பாண்டியராஜ். நேற்று தினசரி ஒன்றுக்கு பேட்டியளித்த அவர் " சிவகார்த்திகேயன் இப்போதெல்லாம் சம்பளமாக நான்கைந்து விரல்களை காட்டுகிறாராம், அவ்வளவு சம்பளத்தத்தில் நான் இரண்டு படங்கள் எடுத்துவிடுவேன். நமக்கு கட்டுபடியாகாது" என தெரிவித்துள்ளார். "நீங்கள்தானே அறிமுகப்படுத்தியது உங்களிடமும் அப்படித்தான் காட்டுகிறாரா? " என்ற கேள்விக்கு " காற்றுள்ளபோதே தூற்றிக்கொள்ள வேண்டும்,அதன்படி அவர் செய்கிறார் மற்றபடி நான் அவரை என் படத்தில் நடிக்க அணுகவில்லை" என்று தெரிவித்தார்.  

##வெளியானது  ‘ ஃபாஸ்ட்&ஃபியூரியஸ் 8’ முதல் போஸ்டர்!

பிரபலமான ஹாலிவுட் பட வரிசையான 'ஃபாஸ்ட் & ஃப்யூரியஸ்'-ன் அடுத்த படத்தின் பெயர் 'ஃபாஸ்ட் 8'.  வரும் 2017-ம் ஆண்டு ஏப்ரல் மாதம் வெளியாக உள்ள இந்தப் படத்தின் முதல் போஸ்ட்டரை அதன் நாயகர்களில் ஒருவரான வின் டீசல் வெளியிட்டுள்ளார். " புதிய பாதைகள் எதிர்வருகின்றன" என்கிற டேக் லைனுடன் கூடிய அந்த போஸ்டர் இணையத்தில் படு வைரலாக பரவி வருகிறது.   'ஃபாஸ்ட் 8'  படத்தை, 'Straight Outta Compton' படத்தின் இயக்குனர் கேரி கிரே இயக்க உள்ளார்.  இதற்கு முந்தைய பாகமான பாஸ்ட்& ஃப்யூயரிஸ் பாகம் 7 -இல் நடித்த பால் வாக்கர் கார் விபத்தில் இறந்து விட்டது குறிப்பிடத் தக்கது. 

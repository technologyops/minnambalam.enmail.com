author:ஸ்வரா வைத்தீ
tags:1
ref:www.deccanherald.com

#அவர்கள்  இப்போது  என்ன ஆனார்கள் !

ஸ்மிதா ஷர்மா ஒரு புகைப்படக்கலைஞர்.பாலியல் துன்புறுத்தலுக்கு உள்ளான  பெண்கள் அதற்குப் பிறகான வாழ்க்கையை எப்படிக் கழிக்கிறார்கள் என்பதை ஆவணப்படுத்தும் முயற்சியில் ஈடுபட்டிருக்கிறார். 

இதற்காக இந்தியாவின் நான்கு மாநிலங்களைச் சேர்ந்த இருபதுக்கும் மேற்பட்ட பெண்களை சந்தித்து உரையாடியிருக்கிறார்.அவர்கள் ஐந்து வயதிலிருந்து எண்பது வயதை சேர்ந்தவர்கள்.

ஒரு முறை ஸ்மிதாவின் உறவுப்பெண் ஒருவர்  பாலியல் வன்முறைக்குள்ளாகி தற்கொலை செய்திருக்கிறார். அதன் பிறகான  சில மாதங்கள் தனக்கு கொடூரமான கனவுகள் வந்ததாக தெரிவிக்கிறார்.ஒரு பெண் பாலியல் துன்புறுத்தலுக்கு ஆளாகும் பொழுது பலரும் அவரை பற்றி பேசுகிறார்கள், ஊடகங்களும் அதற்கு முக்கியத்துவம் கொடுத்து வெளியிடுகிறார்கள்.ஆனால் நான் அந்த பெண்கள் குறித்து அவ்வப் போது யோசித்ததாக தெரிவிக்கிறார்.

ஊடகங்களை பொறுத்தவரை யார்,ஏன்,எப்போது என்பது போன்றவையே முக்கியமாக இருக்கிறதே தவிர உண்மையில் பாதிக்கப்பட்டவர் மீது அக்கறை இருப்பதில்லை என்கிறார் ஸ்மிதா ஷர்மா .

“அவர்களும் நம்மைப் போல... உங்களையும் என்னையும் போல சாதாரண மனிதர்களே எனக் காட்டுவதே என் நோக்கம்” என்ற ஸ்மிதா பாதிக்கப்பட்டவர்களை பற்றி ஆவணப்படுத்தும் முயற்சியில் பிஸியாக இருக்கிறார்.

ஆனால் சிலசமயம் பாதிக்கப்பட்டவர்களை புகைப்படம் எடுக்க முடிவதில்லை.காரணம் அவர்கள் இறந்திருக்கிறார்கள்.23 வயது மதிக்கத்தக்க பெண் ஒருவர் பாலியல் துன்புறுத்தலில் இறந்திருக்கிறார்.பார்ப்பதற்கு அழகான அந்தப் பெண் ஒரு அலுவக ஊழியர், அவர் இறந்து இரண்டு நாள் கழித்துதான் அவரது அம்மா அவரைப் பார்த்திருக்கிறார்.அப்போது அரை நிர்வாணமாக இருந்த தன் மகளின் முகத்தில் இருந்தும் கண்களில் இருந்து  எறும்புகள் ஊர்ந்து வருவது கண்டு அதிர்ந்திருக்கிறார்.

ஒரு முறை பாலியல் துன்புறுத்தலுக்கு உள்ளாகும் பெண்களை சமூகமும், குடும்பமும் புறக்கணிக்கிறது பாதிக்கப்படும் பெண்களை தொல்லை தரும் ஒன்றாகவே பார்ப்பதால் அவர்களால் நீண்ட காலத்திற்கு இதை மறக்க முடிவதில்லை. இதனால் அவர்களால் இயல்பு நிலைக்கு திரும்ப முடிவதில்லை.எனினும் பாதிக்கப்பட்ட பெண்கள் இயல்புவாழ்க்கைக்கு திரும்பவே விரும்புகிறார்கள்  என்கிறார் ஷர்மா.

எல்லோரையும் போல திருமணத்திற்கு செல்ல வேண்டும்,பள்ளிக்கு செல்ல வேண்டும்,வேலைக்கு செல்ல வேண்டும் என்பதே அவர்களின் ஆசையாக இருக்கிறது.அடிக்கடி அந்த சம்பவத்தை நினைவுபடுத்துவதை அவர்கள் விரும்புவதில்லை என்கிறார்.

கடந்த டிசம்பரில் பாதிக்கப்பட்டவர்களுக்காக பணம் திரட்டும் முயற்சியில் இறங்கியிருக்கிறார். காரணம் அவர்கள் தன்னை நம்பி தங்கள் சொந்தவலியை பகிர்ந்துகொள்கிறார்கள் எனும்போது அவர்களுக்கு எதாவது செய்ய வேண்டும்,அது தன் கடமை என்கிறார் ஷர்மா.

2014 - ம் ஆண்டு வரை இந்திய அளவில் 36,735 பாலியல் துன்புறுத்தல் வழக்குகள் பதிவு செய்யப்பட்டிருப்பதாக தேசிய குற்றப் பதிவு ஆணையம் தெரிவிக்கிறது.ஆனால் அவர்கள் எல்லோரும் இப்போது என்ன ஆனார்கள்  என்பதை  பதிவு செய்யத்தான் ஆளில்லை!

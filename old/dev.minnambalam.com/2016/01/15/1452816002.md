#தடையை மீறி  நடந்தது ஜல்லிக்கட்டு !

தமிழகத்தில் ஜல்லிக்கட்டு போட்டிக்கு உச்சநீதிமன்றம் தடை விதித்தால், ஜல்லிக்கட்டு போட்டியை நடத்த முடியாமல் மதுரை , திண்டுக்கல் பகுதி ஜல்லிக்கட்டு ஆர்வலர்கள் விரக்திக்கு உள்ளாகினர்.
ஜல்லிக்கட்டுக்கு புகழ் பெற்ற அலங்காநல்லூர், பாலமோடு பகுதிகளில் பொங்கல் பண்டிகை களையிழந்து காணப்பட்ட நிலையில் பல கிராமங்களில் ஜல்லிக்கட்டு போட்டி நடந்துள்ளதாக தகவல்கள் வெளியாகி உள்ளது!
காரைக்குடி மாநகராட்சிக்குட்பட்ட  கோவிலூரில் ஜல்லிக்கட்டு போட்டி தடையை மீறி வெற்றிகரமாக நடத்தியுள்ளதாக  ‘மக்கள் மன்றம்’ என்ற அமைப்பு தனது முகநூல் பக்கத்தில் பதிவிட்டுள்ளது.ஜல்லிக்கட்டு போட்டிக்கு தயாராவது போன்ற புகைப்படங்களையும்  தங்கள் பக்கத்தில் பகிர்ந்துள்ளது அந்த அமைப்பு.போலீசார் தங்களை கைது செய்வதாக சொன்னதாகவும் பிறகு கைது செய்யவில்லை என்றும் தங்கள் பதிவில் குறிப்பிட்டிருக்கிறார்கள்.

கர்நாடகா,கேரளா போன்ற மாநிலங்களெல்லாம் உச்சநீதிமன்ற தீர்ப்புகளை மதிப்பதில்லை,நாம் மட்டும் ஏன் மதிக்க வேண்டும் என்பது போன்ற பதிவுகள் கடந்த சில நாட்களாக முகநூலில் எழுதப்பட்டன.அதன் தொடர்ச்சியாக ஜல்லிக்கட்டு தடையை மீறி நாமும் ஜல்லிக்கட்டு நடத்துவோம் என ஆங்காங்கே சிலர் அறைகூவல் விடுத்தனர்.
காரைக்குடியை சேர்ந்த மக்கள் மன்றம் என்ற அமைப்பு ஜனவரி 12ம் தேதி இரவு தனது முகநூல் பக்கத்தில் ஒரு பதிவிட்டிருந்தது.அதில் “சல்லிக்கட்டு தொடர்பாக, (13/1/2016) காலை 10மணிக்கு, காரைக்குடி இரயில்வே கேட் அருகிலுள்ள மீனாள் திருமண மண்டபத்தில் கலந்தாய்வு நடைபெறுவதால், ஆர்வலர்கள் அனைவரும் கலந்துகொள்ளுமாறு கேட்டுக்கொள்கின்றோம்.” என பதிவிட்டிருந்தார்கள். 

அதன் தொடர்ச்சியாக மறுநாள் நடந்த கலந்தாய்வில் தை 1ம் தேதி கோவிலூர் திடலில் ஜல்லிக்கட்டு விளையாட்டு நடத்தப்போவதாகவும் அதைத்தொடர்ந்து சேவல் சண்டையும் நடத்தப்போவதாகவும் தெரிவித்திருந்தார்கள்.எனவே மாடுபிடி வீரர்களும்,பார்வையாளர்களும் கலந்துகொள்ளவும் என அழைப்பு விடுத்து பதிவிட்டிருந்தார்கள்.பின்னர் அது தொடர்பான போஸ்டர் ஒன்றையும்  வெளியிட்டிருந்தார்கள்.அதை பகிருங்கள் என்று நண்பர்களிடம் வேண்டுகோள் விடுத்திருந்தார்கள்.

இந்த நிலையில் இன்று காலை பத்து மணி அளவில் திட்டமிட்டபடி ஜல்லிக்கட்டுயை தாரை தப்பட்டையுடன் கோலாகலமாக நடத்தி முடித்திருக்கின்றனர்.போலீசாரின் கெடுபிடி காரணமாக மக்கள் யாரும் தங்கள் காளைகளை தொழுவத்திற்கு எடுத்து வரவில்லை.மாறாக வீட்டில் இருந்தபடியே தங்கள் காளைகளை அவிழ்த்துவிட்டுள்ளனர்.சுமார் 15 காளைகள் இதுபோல அவிழ்த்துவிடப்பட்டதாக முகநூல் பதிவில் தெரிவிக்கப்பட்டுள்ளது.
இதே போல புதுக்கோட்டை மற்றும் அதை சுற்றியுள்ள ஊர்களில் சிறு சிறு குழுக்களாக ஜல்லிக்கட்டு நடத்துவதாகவும்  தெரிவித்துள்ளார்கள்.கூடவே  புகைப்படங்களையும்  இணைத்திருக்கிறார்கள்.பாதுகாப்பு காரணங்களுக்காக அந்த ஊரின் பெயர்களை பின்னூட்டங்களில் தெரிவிக்க மறுத்துவிட்டனர்.

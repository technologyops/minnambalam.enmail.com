author:ஸ்வரா வைத்தீ
tags:1

#சர்ச்சைக்குள்ளானது பில் ‘கேட்ஸ் அறக்கட்டளை’ !

பில்கேட்சின் தொண்டு நிறுவனம் பெருநிறுவனங்களின் உலகமயமாக்கலுக்கே உதவுகிறது என்ற குற்றச்சாட்டை ’க்ளோபல் ஜஸ்டிஸ்’ என்ற அமைப்பு முன்வைத்துள்ளது. பில்கேட்ஸ் மற்றும் அவரது மனைவியான மெலிண்டா கேட்ஸின் பெயரில் ஒரு தொண்டு நிறுவனம் செயல்படுகிறது.பில்கேட்ஸ் தான் சம்பாதித்த பில்லியன் கணக்கான பணத்தை அதற்கு கொடையாக அளித்திருக்கிறார் என்பது குறிப்பிடத்தக்கது.

ஏழ்மையால் பாதிக்கப்பட்டவர்களுக்கு உதவும் வகையிலேயே இந்த தொண்டு நிறுவனம் செயல்பட்டு வருவதாக சொல்லப்பட்டாலும் அவர்கள் பெருநிறுவனங்களுக்கு ஆதரவான செயல்பாடுகளிலேயே ஈடுபட்டு வருகிறார்கள் என்ற குற்றச்சாட்டு தொடர்ச்சியாக முன்வைக்கப்பட்டு வருகிறது.சமீபத்தில் க்ளோபல் ஜஸ்டில் என்ற அமைப்பு அதை பற்றி ஆய்வு செய்து விரிவாக அளித்திருக்கிறது.

உலகளாவிய சமூக நீதிக்கான அமைப்பான குளோபல் ஜஸ்டிஸ்  வெளியிட்ட ஆய்வறிக்கை 56 பக்கங்கள் கொண்டது.அதில் கேட்ஸ் அறக்கட்டளையால் சந்தையில் என்னவிதமான அழுத்தம் உருவாகிறது,கார்ப்பரேட்டுகளின் எண்ணங்களுக்கு துணைபோவது,உலக அரசியலில் அது வகிக்கும் பங்கு,விவசாயத்தை நிறுவனமயமாக்கியது,தனியார்மயத்தை ஊதிபெருக்குவது மற்றும் மருந்து உலகில் அதன் ஆதிக்கம் என பலவற்றை பற்றி விரிவாக அலசுகிறது அந்த அறிக்கை. 

கேட்ஸ் அறக்கட்டளை நவீன பொருளாதார கொள்கைகளை விளம்பரப்படுத்தும் விதமாக செயல்படுவதாகவும்,அது மிகப்பெரிய அழிவுக்கு வழிவகுக்கும் எனவும் தெரிவிக்கப்பட்டுள்ளது.பில்கேட்ஸ் பல பெரு முதலாளிகள்,நூற்றுக்கணக்கான கல்லூரிகள்,தொண்டு நிறுவனங்கள் மற்றும் செய்தி ஊடகங்களோடு தொடர்ச்சியான தொடர்பில் இருப்பதால் உலக வளர்ச்சியில் அவரது குரல் மட்டும் தனித்து தெரிகிறது.அவர் எது சொன்னாலும் அது பிரபலமடைகிறது என்கிறார்கள்.

கேட்ஸ் தொண்டு நிறுவனம் பல்வேறு பெருநிறுவனங்களோடு இணைந்து சமூக சேவையில் ஈடுபட்டு வருகிறது.அந்த நிறுவனங்களும்  இதற்காக மிகப்பெரிய பணம் செலவிடுகிறார்கள் என்பதால் இது உற்பத்தி சங்கிலியின் ஒவ்வொரு கட்டத்திலும் மிகப்பெரிய தாக்கத்தை ஏற்படுத்துகிறது.எனவே இது அந்த பொருட்களுக்கான தட்டுப்பாட்டை மிகப்பெரிய அளவில் ஏற்படுத்துவதாகவும், இதனால் ஆதாயமடைபவர்கள் பெருநிறுவனங்களே என்றும் அழுத்தமான வாதத்தை அந்த ஆய்வறிக்கை முன்வைக்கிறது.

குறிப்பாக மலேரியா,போலியோ போன்ற உயிர்கொல்லி நோய்களுக்கு எதிராக அந்த நிறுவனம் ஒதுக்கும் பணம் மருத்துவ சந்தையில் மிகப்பெரிய அதிர்வை ஏற்படுத்தியிருப்பதாகவும்,மருந்தின் விலை அதிகரிப்புக்கு மறைமுகமாக உதவுவதாகவும் அந்த ஆய்வு குறிப்பிடுகிறது.இது மருந்துதயாரிப்பு நிறுவனங்கள் பெரும் பணம் சம்பாதிக்கவே வழிவகுக்கிறது என்கின்றர்.

விவசாயத்தை தூக்கி நிறுத்த முயற்சி மேற்கொள்வதாக தெரிவிக்கும் கேட்ஸ் நிறுவனம்,உண்மையில் செயற்கை உரம்,காப்புரிமை பெற்ற விதைகள் ஆகியவற்றினை விளம்பரப்படுத்தவே முயற்சிப்பதாகவும்.இது சாதாரண ஆட்களின் கண்ணுக்கு நேரடியாக தெரிவதில்லை எனவும் தெரிவிக்கிறார்கள்.

ஆனால் இதற்கு கேட்ஸ் அறக்கட்டளை சார்பில் மறுப்பு தெரிவிக்கப்பட்டுள்ளது. எல்லோரும் தங்களைப்பற்றி தவறாக புரிந்துகொண்டிருப்பதாக அவர்கள் தெரிவிக்கிறார்கள். உலகின் ஏழ்மையான மக்களின் வாழ்க்கை தரத்தை மேம்படுத்துவதே தங்கள் நோக்கம்.அது மிக சவாலான ஒன்று.அதற்காக அரசாங்கங்கள்,தொண்டு நிறுவனங்கள்,கல்வி நிறுவனங்கள் போன்றவர்களோடு இணைந்து செயல்பட வேண்டிய தேவை இருப்பதாக கேட்ஸ் அறக்கட்டளையினர் தெரிவிக்கின்றனர்.

அறிவியல்,மருத்துவம்,தொழில்நுட்பம் போன்றவற்றில் தனியார் நிறுவனங்களே மிகப்பெரிய பங்காற்றுகின்றன என்பதால் அவர்களோடு இணைந்து பணியாற்ற வேண்டிய நிலை இருக்கிறது என தெரிவித்தனர்.

கடந்த பதினைந்து வருடங்களில் கேட்ஸ் அறக்கட்டளை  சமூக சேவை தொண்டுகளுக்காக மட்டும் இதுவரை 34.5 பில்லியன் டாலரை செலவிட்டிருக்கிறது.உலகம் தீவிர வறுமையிலிருந்து மீண்டிருப்பதாகவும்,குழந்தைகள் இறப்பு மற்றும் மலேரிய நோயினால் ஏற்படும் இழப்பு பாதியாக குறைந்திருப்பதாகவும்,மகப்று காலத்தின் போது பெண்கள் இறப்பது 50 சதவீதம் குறைந்திருப்பதாகவும்,புதிதாக எச்.ஐ.வியால் பாதிப்புக்குள்ளாவோர் எண்ணிக்கை 40 சதவீதம் குறைந்திருப்பதாகவும், இதெல்லாம் தங்களின் அறக்கட்டளை மூலமே சாத்தியமானதாகவும் அவர்கள் தெரிவித்தனர்.

எனினும் கேட்ஸ் நிறுவனத்தினர் பற்றிய ஆய்வு மக்களிடையே மிகப்பெரிய விவாதத்தை ஏற்படுத்தியிருக்கிறது என்பது குறிப்பிடத்தக்கது.

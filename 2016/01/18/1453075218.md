#படிக்காசு ஆசையால் சபரிமலை  பக்தர்களை பலிகொண்ட யானைப்பாகன்!

சபரிமலையில் மகரவிளக்கு பூஜைகள் முடிந்துள்ள நிலையில், ஆபரணங்கள் அணிவிக்கப்பட்டுள்ள அய்யப்பனை தரிசிக்க  பக்தர்கள் அங்கு வந்து கொண்டிருக்கின்றனர்.  இன்று அங்கு அழைத்து வரப்பட்டிருந்த சபரிமலை அடிவார, கிருஷ்ணன் கோயில் யானையான  வல்லபன் கட்டப்பட்டிருந்தது. பாகன்கள் வல்லபனுக்கு அலங்காரம் செய்து கொண்டிருந்த நிலையில், அங்கு வந்த டிராக்டர் சத்தம் கேட்டு மிரண்டு ஓடத்துவங்கியது. அப்போது எதிரே வந்த லட்சுமணன்பாறையை சேர்ந்த பேபி என்கிற வயதான பெண்ணை மிதித்துக் கொன்றது. செய்தி கேள்விப்பட்டு விரைந்து வந்த வனத்துறையினர் மயக்க ஊசி செலுத்தி அந்த யானையை கட்டுப்படுத்தினர். கடந்த ஆண்டும் இதே போல் வல்லபன் யானைக்கு மதம் பிடித்து ஓடத்துவங்கியதால் இந்த ஆண்டு அழைத்து வரவேண்டாம் என சபரிமலை நிர்வாகிகள் தெரிவித்துள்ளனர். இருந்தும் மகரவிளக்கு பூஜைக்கு அழைத்து வரப்படும் யானைகளின் பாகன்களுக்கு மற்ற நாட்களைவிட  அதிக படிக்காசு வழங்கப்படும் என்பதால் காசுக்கு ஆசைப்பட்டு பாகன்கள்தான் யானையை அழைத்து வந்ததாக சபரிமலை நிர்வாகத்தரப்பு கூறியுள்ளது.

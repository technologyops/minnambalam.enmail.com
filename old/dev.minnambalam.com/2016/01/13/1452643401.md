#பாகிஸ்தான் காதலருக்காக பாலினம் மாறிய இந்திய கதக் கலைஞர்!

காதல் எல்லைகளைக் கடக்கும் வல்லமை கொண்டது. மீரா - ரிஸ்வானின் காதலோ பாலின அடையாளத்தையும் கடந்துள்ளது.

இந்தியாவைச் சேர்ந்த கதக் நாட்டியக் கலைஞரான கெளரவ் ஷர்மா, ஆண் என்பதை யாரும் சொல்லித் தெரிய வேண்டியதில்லை. அவர் பாகிஸ்தானைச் சேர்ந்த ஆணான  ரிஸ்வானை காதலித்து  மணம்புரிவதற்காக,பாலின மாற்று அறுவை சிகிச்சை செய்து தன்னை பெண்ணாக மாற்றிக் கொண்டதோடு தன் பெயரையும்  மீரா என மாற்றிக் கொண்டிருக்கிறார். லக்னோவில் வசிக்கும் கெளரவ் ஷர்மா, இந்தியாவிலும் வெளிநாடுகளிலும் பல நடன நிகழ்ச்சிகளை நடத்தியவர். சூஃபி கவிதைகள் குறித்தும் இந்திய பாரம்பரிய இசை மற்றும் நடனங்கள் குறித்தும் புத்தகங்களை எழுதியுள்ளார். தற்போது, கதக் தொடர்பாக ஆய்வு மேற்கொண்டு வருகிறார்.

கெளரவ் ஷர்மாவும், ரிஸ்வானும் ஓரினச் சேர்க்கையாளர்கள்.ஆனால் பாகிஸ்தான் சட்டங்கள் ஓரினச் சேர்க்கையை அனுமதிக்க வில்லை என்பதால் கெளரவ் ஷர்மா தன்னை பெண்ணாக மாற்றிக் கொண்டிருக்கிறார். முகநூலில் மட்டுமே அறிமுகமான இருவரும் இதுவரை நேரில் சந்தித்துக் கொள்ள வில்லை என்பதும் ஒரு சுவராஸ்யம்தான்.

ரிஸ்வானுடனான காதல் எப்படி உருவானது?

தனது துறைசார்ந்த  புரிதலுக்காக முகநூல் மூலம் மூலம் ஒருவருக்கொருவர் அறிமுகமாகியுள்ளனர்.  அது குறித்து மீரா கூறுகையில், ”என்னை சுற்றியிருக்கும் அனைத்துக்கும் காரணத்தை வழங்குகிற சூஃபியைப் பற்றிய தலைப்பு அது. சூஃபி முறையைக் கற்பிக்கும் பிரதிநிதியாகவும், எனது ஆய்விற்கான நுட்பங்களை புரிந்துகொள்வதற்கு உதவியாகவும் இருந்தார் அவர்”.

கெளரவ் ஷர்மாவும், ரிஸ்வானும் ஒருவரையொருவர் நன்கு அறிந்துகொண்ட பிறகு, ஸ்கைப் மூலமாக மட்டுமே தொடர்பிலிருந்தபோதும், அவர்களுக்குள் ஒரு ஆன்ம தொடர்பு இருப்பதை உணர்ந்ததாகக் கூறுகிறார்.

ரிஸ்வானின் தாயார் அவருக்கான மணப்பெண்ணை தேடிக்கொண்டிருந்த நிலையில், கெளரவ் ஷர்மாவிடம் 

தனது காதலை வெளிப்படுத்தியிருக்கிறார் ரிஸ்வான். கெளரவ் ஷர்மா ரிஸ்வானின் காதலை ஏற்றதையடுத்து பாலின மாற்றம் செய்துகொள்ள ரிஸ்வான் முன்வந்ததையடுத்து, ”இந்த மனிதர் தனது அடையாளத்தையும், ஆளுமையையும் விட்டுக்கொடுக்க முன்வரும்பொழுது, நான் ஏன் அதை செய்யக்கூடாது?” என்று மீராவே பாலின மாற்று அறுவை சிகிச்சை செய்துகொள்ளும் முடிவெடுத்திருக்கிறார்.

மீராவின் குடும்பம் அவரது இம்முடிவினை எதிர்த்தபொழுதும், பிரபல நடனக் கலைஞரும், தொலைக்காட்சித் தொடர் நடிகையுமான கெளரவ் ஷர்மாவின் சகோதரி மந்தாகினி ஷர்மா, அறுவை சிகிச்சை நடைமுறை முழுவதிலும் உறுதுணையாக இருந்திருக்கிறார். அறுவை சிகிச்சைக்கு தேவையான 8 இலட்ச ரூபாயை மீராவின் நண்பர்கள் திரட்டிக்கொடுத்துள்ளனர்.

ப்ளாஸ்டிக் அறுவை சிகிச்சை நிபுணர் டாக்டர். மித்திலேஷ் மிஷ்ரா மற்றும் எண்டோக்ரைனாலஜிஸ்ட் டாக்டர் அமேயா ஜோஷி ஆகியோர், மீராவின் இந்த மாற்றத்தை சாத்தியப்படுத்தியிருக்கிறார்கள். 

ஆகஸ்ட், செப்டம்பர் மற்றும் அக்டோபர் மாதங்களில் நடைபெற்ற இந்த அறுவை சிகிச்சைகள், தனது அன்பருடனான மகிழ்ச்சியான வாழ்விற்கு உதவியுள்ளதாக கூறும் மீரா, மார்ச் மாதத்தில் இந்தியாவிற்கு வரவிருக்கும் ரிஸ்வானை சந்திப்பதற்காகக் காத்திருக்கிறார்.

மீராவின் நலன் விரும்பிகள், அவரது எதிர்காலம் குறித்த பயத்தை வெளிப்படுத்தியபோதும், “இறைவனின் மீது எனக்கு மிகுந்த நம்பிக்கை உள்ளது. நான் விரும்பாத ஒன்றை இறைவன் செய்தாலும், அதில் எனக்கு நன்மையே இருக்கும்” எனக் கூறுகிறார் மீரா. மேலும் தனது வாழ்வின் மையமான கதக் நடனம் இல்லாமல் வாழ இயலாது என்றும் தனது நடன கலையின் நீட்சிக்கு ரிஸ்வான் என்றும் துணையிருப்பார் என்றும் கூறி புன்னகைக்கிறார்.

நன்றி- www.huffingtonpost.in

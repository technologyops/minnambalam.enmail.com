author:புகழ்

#டிசைன் அப்படி பாஸு!

பாலிடாயில், ரோக்கர்ன்றதெல்லாம் பூச்சிக் கொல்லி மருந்துகள். அதைச் சொன்னால் மக்களுக்கு விவசாயம்தானே நினைவுக்கு வரணும். ஆனா, அதை முந்திக்கிட்டு தற்கொலைதான் ஞாபகம் வரும். ஏன்னா, டிசைன்ல இருக்கு! இந்த மாதிரி நமக்கே நமக்குன்னு இங்கே இருக்கற டிசைன்களைக் கொஞ்சம் விலாவரியாப் பார்த்தோம்ன்னா.................

ரேஷன் கடை பாமாயில் முதல், இரயில்வே ஸ்டேஷன் தட்கல் வரை, நம்ம காத்துக்கிட்டு நிற்குற வரிசை மட்டும் நகராம அப்பிடியே சிலை மாதிரி இருக்குமே.. பற்றாக் குறைக்கு, நாம் வரிசையில ஆமை மாதிரி மெதுவா வந்து நிற்குறதுக்குள்ள பக்கத்துல ஒரு கவுண்ட்டரு பாடார்ன்னு திறக்குமே! அதுதான் எல்லாருக்கும் பொருந்திப் போகுற தனித்துவமான டிசைன். நாம பர்க்கப் போற படத்துக்கு மட்டும் ஹவுஸ்புல் போர்டு தொங்குறது, ஒரு நிமிஷ இடைவெளியில பஸ் மிஸ்ஸாகுறது எல்லாம் இந்த டிசைனோட நீட்சிதான் .

ஞாயிற்றுக் கிழமை கூட சேர்ந்தா மாதிரி இருக்கட்டுமேன்னு, மேனேஜர் கல்ல விழாத குறையா, மெனக்கெட்டு திங்களோ, சனியோ லீவெடுத்து வீட்டுல உக்காந்தும் கால் மேல கால் போட்டு ஆட்டிக்கிட்டு டிவியைப் போட்டோம்ன்னா....டிசைன் படி, அன்னிக்கிதான் நம்ம ஏரியாவுல பவர் ஷட்டவுனா இருக்கும். இதுக்கு ஆஃபீஸ்க்குப் போயி, ஓசி இண்டர்நெட்ல ஓ.பியாவது அடிச்சிருக்கலாம்ன்னு தோனும்ல்ல.

பம்பாய் படத்துல வர்ற  ‘உயிரே..உயிரே’ பாடலைக் கேட்கறப்போ ரகுமானையும் மணிரத்னத்தையும் விட, பர்தா போட்ட பார்த்திபன், சிலுக்கு ஜிப்பா வடிவேலு ஞாபகம்தான் வரும். இதே மாதிரி, நின்னுக்கோரி வர்ணம் கேட்குறப்போ ராஜா சாரைத் தாண்டி அந்த ’கறிக்கடை பாய்’ ஞாபகம் வரும். தெருவோரச் சுவர் விளம்பரங்கள்ல வட்டச் செயலாளர் பதவியை ஒருத்தர் பெயருக்குப் பின்னால வாசிச்சா, வண்டு முருகன்னு நம்மளாவே உள்ளுக்குள்ள சொல்லிச் சிரிச்சுக்குவோம். இல்லம்பீங்களா..? எல்லாம் டிசைன்ல இருக்கு பாஸ்.

’’ஏண்டா ஒரு முப்பத்தஞ்சு மார்க் கூட வாங்க முடியாதாடா’”ன்ற அறச்சீற்றம் அப்பா-அம்மாவோட அறச்சீற்ற மைண்ட் வாய்ஸ்லருந்து மாறி, சவுண்ட் வாய்ஸா அலற ஆரம்பிக்கற அஞ்சாவது நிமிசத்துல  உள்ள வந்து ‘கணக்குல செண்ட்டம் மச்சி’ன்னு ஆசை சாக்லெட்டுலயே ஆட்டம் பாம் செஞ்சு வச்சுட்டுப் போவான் ஒருத்தன். அப்பறமென்ன..’புள்ளன்னா அது புள்ள..அவன்க்கிட்ட வாங்கி ஒரு மடக்கு குடி’ன்னு ஆரம்பிக்கும்ல்ல அடுத்த இன்னிங்ஸ்!  அது ஒரு டிசைன்.  நமக்கொரு வேலை கிடைக்காதான்னு ஏங்கிச் சுத்திக்கிட்டு இருக்கற நேரத்துல, ’முதல் மாச சம்பளத்துல அம்மாவுக்கு சேலை எடுத்துக் கொடுத்தேன் மாப்ள’ன்னு நம்ம அம்மா காதுல விழுகுற மாதிரி சொல்லிட்டுப் போவானே ஒரு காவாலி. அதுவும் ஒரு டிசைன்.

நாம விரட்டி விரட்டி ஒன்சைடா, காதலிச்ச பொண்ணுகல்லாம், தலை தீபாவளிக்கே கையில குழந்தையோட நம்மளைக் காமிச்சு ‘மாமாடா செல்லம், மாமா பாரு..மாமா பாரு’ன்னு கொஞ்சிக் கொஞ்சி வெறி ஏத்தும் பாருங்க...அதெல்லாம் அகோரமான டிசைன்.இப்பிடியே போனா, இன்னும் இன்னும் நீங்க தல இரசிகர்ன்னா, உங்கண்ணனோ தம்பியோ தளபதி இரசிகரா இருக்கறது, உங்களுக்குச் சப்பாத்தின்னா, உங்க மனைவிக்கு பூரி பிடிக்குறதுன்னு மனித வாழ்க்கையே டிசைன்களாலனதுன்னு பாஸ். ம்ஹூம், எதையுமே மாத்த முடியாது. ஏன்னா....அதான் இந்த டிசைன்களோட ஒட்டு மொத்த டிசைனே. ஆங்!

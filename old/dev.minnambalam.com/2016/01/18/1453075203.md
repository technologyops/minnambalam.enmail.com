author:செ. விவேக்

#அறிவுத் திருவிழா!

சென்னை வெள்ளம் பலருக்கு கவலைகளையும், சிலருக்கு பாடங்களையும், பல நூறு கேள்விகளையும் விட்டுசென்றுள்ளது.

வெள்ள வாழ்க்கை குறித்து,எதிர்காலம் குறித்து பல்வேறு சந்தேகங்களையும்,ஐயத்தையும் தன் ஈரத்தோடு சேர்த்து கசிந்துவிட்டுபோனது மழை.சிறு,குறு தொழில் செய்தவர்கள் அழிந்த தன் தொழிலை நினைத்து வருந்தினார்கள்.பெருமுதலாளிகள் சிலர் தங்களுக்கு ஏற்பட்ட நட்டக்கணக்கை பார்க்கத்தொடங்கினார்கள்.வீடுகளை இழந்தவர்கள்,உறவுகளின் உயிரைப் பலி கொடுத்தவர்கள்,வாழ்வாதாரத்தை வெள்ளத்தில் மூழ்கவிட்டவர்கள் என ஒவ்வொருவரின் கவலையும் வித்தியாசமானது,வேதனை நிறைந்தது. இந்த  முதலாளிகளின் கவலைகளுக்கு அப்பால், அறிவுலகினரில் கவலையோ ‘’இந்த வருடம் புத்தகக் கண்காட்சி நடக்குமா?” என்பதாக இருந்தது.

பொங்கலோடு சேர்த்துச் சென்னை கொண்டாடும் இன்னொரு  திருவிழா சென்னை புத்தகக் கண்காட்சி.அந்தத் திருவிழாவை நடத்தும்  பதிப்பாளர்கள்,விற்பனையாளர்கள் வாழ்வில் இடியென விழுந்தது சென்னை வெள்ளத்தின் ஒவ்வொரு துளியும்.கட்டிடங்களும்,கனப்பொருட்களும்,காரும் பஸ்ஸுமே  வெள்ளத்தில் அடித்துச் செல்லப்பட்டது என்றால் காகிதங்களின் நிலைமை? 
 
வெள்ளம் வந்திருந்த காலத்தில் பதிப்பாளர்கள்,எழுத்தாளர்கள் அத்தனை பேருமே கையைப் பிசைந்து நின்றார்கள்.அடிப்படைகளை அசைத்துப்பார்த்த வெள்ளம் அறிவூட்டும் சமூகமான எழுத்தாளர்களையும் பதிப்பகத்தாரையும் சேர்த்துத்தான் நொறுக்கியது. 

சென்னை புத்தகத் திருவிழா அளவின் அடிப்படையில் இந்தியாவின் இரண்டாவது பெரிய புத்தகக் கண்காட்சி.பங்கேற்கும் வாசகர்களின் எண்ணிக்கையின்அடிப்படையில் இந்தியாவிலேயே முதல் இடம் வகிக்கும் கண்காட்சி. தென்னிந்திய புத்தக விற்பனையாளர் மற்றும் பதிப்பகத்தார் சம்மேளனம் (பபாசி) நடத்தும் அந்த புத்தகக்கண்காட்சியில் 700க்கும் மேற்பட்ட புத்தக அரங்குகள் அமைக்கப்படும். சில பல  கோடிகள் அளவிற்கு மொத்தமாய் வியாபரம் நடக்கும்.கையளவு ஸ்மார்ட்போன்களுக்குள் உலகை சுறுக்கிவிட்டதாய் நாம் பெருமைப்படும் காலத்தில் கடலளவான ஞானத்தின் பேரலையாக நம்மை நோக்கி நடந்து கொண்டிருந்தது சென்னை புத்தகத் திருவிழா.அந்த அறிவுச்செயல்பாடு அத்தனையும் இந்தமுறை பாழ்தானா என்ற அசூயை தந்தது வெள்ளம். 

இன்றைய தமிழ்ச் சூழலின் வாசிப்புத்தளம்,அதன் பரவல்,வாசகர் அளவு இவையாவையும் கணக்கிட்டுப்பார்த்தால் அத்தனை பேரும் கோரசாக "மெள்ளத் தமிழ் இனி சாகும்" என்றுதான் கூக்குரல் எழுப்ப வேண்டிவரும்.பிரான்ஸ் நாட்டின் மக்கள்தொகை கிட்டத்தட்ட 7 கோடி.ஆனால் அங்கு விற்பனையாகும் புத்தகங்களின் ஆண்டுச் சராசரி எண்ணிக்கை 1 கோடி.தமிழ்நாட்டின் மக்கள்தொகை கிட்டத்தட்ட 8 கோடி. ஆனால் ஆகச்சிறந்த படைப்பு ஆயிரம் பிரதி விற்றால் அதுவே பெரிய சாதனைதான். இங்குப் புத்தக வாசிப்பும் விற்பனையும் எப்படி இருக்கிறது என்று நம்மால் தலைகுனியாமல் சொல்லமுடியுமா? 

செம்மொழி,முத்தமிழ்,எழுத்துப் பேச்சு இரண்டிலும் வழக்கிலிருக்கும் மூத்தமொழி என்றெல்லாம் நீட்டி முழங்கினாலும் அந்த மொழிப்பெருமைக்கெல்லாம் ஆதாரமான இலக்கியத்தளம் இங்கு எப்படி இருக்கின்றது என்றால்,மோசம்.மிக மோசம். 

இந்திய அளவிலேயே தமிழ்தான் அதிகம் விற்கப்படும் புத்தக வரிசையில் மூன்றாமிடம் என்றாலும் எண்ணிக்கை அடிப்படையில் கணக்குப்பார்த்தால் அந்தத் தொகை சொற்பம்தான். இவற்றிற்கு மத்தியில்தான் சென்னைப்புத்தகத் திருவிழா,ஈரோடு புத்தகத் திருவிழா போன்ற ஏற்பாடுகள் ஒரு சமூகத்திட்டமாக வாசிப்பை வளர்த்தெடுக்க முயன்று கொண்டிருக்கின்றன.வெள்ளம் வந்தபோது, அந்த முயற்சியும் கூட மழையிலும் வெள்ளத்திலும் நசநசத்துப் போய்விடுமோ என்ற பயம்தான் எஞ்சியிருக்கும் வாசிப்புக்கூட்டத்தை பீடித்திருந்தது. 

பயந்தது போலவே அந்த முயற்சி முடங்கியது.ஜனவரியில் நடைபெறவேண்டிய புத்தகத்திருவிழா ஏப்ரலில் நடைபெறும் என அறிவித்தது பபாசி அமைப்பு.காரணம் இந்தவருடம் புத்தகத்திருவிழாவிற்காகப் பதிப்பிக்கப்பட்டிருந்த புத்தகங்கள் அனைத்துமே வெள்ளத்தில் சின்னாபின்னமாகிவிட்டன என்பதுதான். 

ஆக மறுபடியும் பதிப்பிக்க வேண்டும். உண்மையில் இந்த புத்தகப்பதிப்பிற்கான வேலைகள் என்பது நரக வேதனை என்பார்களே அதற்கு இணையானதுதான்.கடன் வாங்கி,எங்கெங்கிருந்தோ பணம் பெற்று,சேமிப்பை முதலிடாக்கிதான் புத்தகத்தை வெளிகொண்டுவருகிறார்கள் பதிப்பகத்தாரும்,எழுத்தாளர்களும்.அதிலும் புதிய எழுத்தாளர்,பதிப்பகத்தார் என்றால் சொல்லவே வேண்டாம்.குறைந்த விலைக்கு விற்றால் ஆண்டுக்கணக்கில் 'சர்குலேட்' ஆகித் திரும்பவரும் தொகைகூடத் தாமதமாகும்.அதிக விலைக்கு விற்றால் புத்தகம் வாசகர் கைக்கே போய்ச்சேராது. பலர் வருடக்கணக்கில் முயன்றுதான் புத்தகங்களை வெளியிலேயே கொண்டுவருகிறார்கள். 

எனில் இந்தப் புத்தகத் திருவிழாவிற்குப் முதல்முறையாக புத்தகம் வெளியிடவிருந்தவர்களின் நிலைமை? 

இந்தக் கேள்விகளுக்குக் கொஞ்சம் ஆறுதலாகக் கிடைத்த பதில்தான் பொங்கல் புத்தகத் திருவிழா.தமிழ்நாடு புத்தக விற்பனை மற்றும் வெளியீடு சங்கத்தின் சார்பாக ஏற்பாடு செய்யப்பட்டது இந்த நிகழ்வு.பபாசி நடத்துவதைப்போல் 500க்கும் மேற்பட்ட அரங்குகளோடு இல்லாவிட்டாலும் 250 அரங்குகளோடு திட்டமிட்டிருக்கிறார்கள்.கடந்த ஜனவரி 13ம் தேதி தொடங்கிய இந்தப் புத்தகத் திருவிழா 24ம்தேதி வரை நடைபெறவிருக்கிறது. 

நிகழ்ச்சிகளின் ஒருங்கிணைப்பாளர் திரு.நாகராஜன்," இந்தப் புத்தகத்திருவிழா ஏப்ரலில் நடைபெறும் 38வது சென்னை புத்தகக் கண்காட்சியை நிச்சயம் பாதிக்காது.அதேநேரத்தில் ஜனவரியில் புத்தகத் திருவிழாவை எதிர்பார்க்கும் வாசகர்களுக்கு மகிழ்ச்சியாவும்,வெள்ளத்தால் பாதிக்கப்பட்டப் பதிப்பகத்தாருக்கு உதவியாகவும் இருக்கும்" என்று கூறியுள்ளார். 

புத்தகக்கண்காட்சிக்குச் செல்பவர்களுக்கு நுழைவுக்கட்டணமாக 5 ரூபாயை நிர்ணயித்திருக்கிறார்கள்.அப்படி வசூலாகும் தொகையைத் தமிழக முதல்வரின் வெள்ள நிவாரணத் தொகையில் சேர்க்கவிருப்பதாகக் கூறும் நிகழ்ச்சி ஏற்பாட்டாளர்களின் மனிதநேயம் வணக்கத்திற்குரியது. 

 வாசிக்கும் சமூகமே தன் வரலாற்றைத் தானே வடிவமைக்கும் திராணியோடிருக்கும்.அப்படிப்பட்ட சமூகம்தான் பண்பாட்டைக்காத்துகொள்ளும், நவீனத்திற்கு ஏற்றவாறு தன்னை புனரமைத்துக்கொள்ளும், அறிவுச்செயல்பாட்டால் உலகோடு உறவுகொள்ளும், அரசியல் விழிப்போடு இருக்கும் சமூகமாக இருக்கும்.அப்படியான ஒரு சமூகமாக நம்மை வடிவமைத்துக்கொள்ள இந்தப் புத்தகக்கண்காட்சிகள் ஒரு வாய்ப்பு. 

அந்த வாய்ப்பை நாமும் பயன்படுத்திக்கொள்வோம். ஏனெனில் வாசிப்பை நோக்கிய நமது முயற்சிகள்,நம் எதிர்காலத்தை வடிவமைக்கும் முயற்சியாகும் !

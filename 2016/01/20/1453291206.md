author:டி.அருள் எழிலன்
tags:1

#மிஸ்கின் பேட்டி: நான் மிக அழகாக இறப்பதற்கு என்னை தயார் செய்து வருகிறேன்!

மிஸ்கினோடு பேசுவது எப்போதும் சுவராஸ்யம். 	உலக சினிமா, இலக்கியம் என அறை முழுக்க நிரம்பிக் கிடக்கிறது அறிவும், புத்தகங்களும்.... பிசாசு வெற்றிக்குப் பிறகு ‘சவரக்கத்தி’ படத்தில் பிஸியாகி விட்டார் மிஸ்கின். தான் தயரித்து திரைக்கதை எழுதி தன் மேற்பார்வையில் உருவாகும் ‘சவரக்கத்தி’ பரபரப்புக்கு மத்தியிலும் மனிதர் நேரம் ஒதுக்கி வாசிக்கிறார்..  20 நாள் ஷூட்டிங்கிற்கு பிறகு கிடைத்த ஒரு சின்ன இடைவெளியில் தினச் செய்திக்காக  மனம் திறந்தார்.

##ஏராளமான உதவி இயக்குநர்கள் சினிமா வாய்ப்புகளுக்காக வந்து குவிகிறார்கள். அவர்களுக்கு எது அவசியமான தேவையாக உள்ளது?

சினிமா எதிலிருந்து உருவாகிறது? நம் வாழ்க்கையில் இருந்தும், வாசிப்பில் இருந்தும் உருவாகிறது. ஒரு எழுத்தாளனை  சமூகத்தில் நடக்கும் நிகழ்வுகள் பாதிக்கின்றன. அதை அவன் உள்வாங்கி அதன் நியாய தர்மங்களை உணர்ந்து ஒரு கதையை நெய்கிறான். அவனது சுக துக்கங்கங்கள், தனி மனித உணர்வோடு ஆழ்மனதில் அந்த கதாபாத்திரமாகவே மாறுகிறான். ஆச்சரியங்களோடு க்ளைமாக்ஸ் நோக்கி நகர்கிறான். அவன் எழுதுகிற எழுத்தில் ஒவ்வொரு கதாபாத்திரங்களின் நீதி அநீதி, அறம் , அறமற்றது என ஒவ்வொன்றையும் உணர்த்தியபடி அந்த எழுத்து நகர்கிறது.  ஒரு வேட்டைக்காரனின் சூட்சுமத்தோடு சினிமாவில் நாம் வளர நிறைய வாசிக்க வேண்டும். சினிமாவுக்காக நான் எட்டு கதைகள் எழுதி  விட்டேன். இப்போது ஒன்பதாவது கதை எழுதும் போது அயர்ச்சி அடைகிறேன். ஏன் புதிய விஷயங்களும், புதிய நுட்பங்களும் எனக்கு தேவைப்படுகிறது? இப்போது மீண்டும் மீண்டும் புதிய புதிய விஷயங்களைப் படிக்கிறேன். முன்னர் எல்லாம் ஒரு நாளைக்கு  ஒரு புத்தகம் வாங்குவேன். இப்போது  நாளொன்றுக்கு நான்கு புத்தகங்கள் வாங்குகிறேன். அதுதான் என்னை  ஜீவித்திருக்க வைத்திருக்கிறது. சில நாட்களுக்கு  முன்னர் இயக்குநர் மணிரத்னம் அவர்களை சந்தித்த போது “என்ன வாசிக்கிறீர்கள்?” என்று கேட்டேன். இப்போதைய நவீன இயக்கியங்களில் நான்கு நூல்களை பட்டியலிட்டார். அதுதான் ஒரு இயக்குநர் உயிர்த்திருப்பதற்கான காரணம். இந்த  அனுபவங்கள் இல்லாததால்தான் பல இளைஞர்களால் சினிமாவில் தாக்கு பிடிக்க முடியாமல் வீழ்ந்து போகிறார்கள்.  அதனால்தான் நான் என்னை தேடி வரும் இளைஞர்களை வாசிக்கச் சொல்கிறேன். என் குழந்தைக்கும் அதைத்தான் சொல்கிறேன் அதையே மற்றவர்களுக்கும் சொல்கிறேன். இலக்கியங்களை வாசிப்பது மிக முக்கியமான  விஷயம்.  உதவி இயக்குநராக விரும்பும் ஒருவருக்கு அது அஸ்திவாரப் பாடம். இந்த உண்மையைச் சொன்னால் பலருக்கும் கசக்கிறது. ஏனென்றால் அது உண்மை”

##‘சவரக்கத்தி’ படத்தில் உங்களுடைய பங்களிப்பு என்ன?

தமிழ் சினிமா என்னை ஒரு டார்க் பிலிம் மேக்கராக மட்டுமே பார்க்கிறது. ரொம்ப சீரியஸான ஆள் என்ற பிம்பம் என் மீது படிந்திருக்கிறது. உண்மையில் என்னை விட ஜாலியான ஆளை பார்க்க முடியாது. அவ்வளவு சோகங்கள் இருந்தும் ஜாலியாக இருக்கிறேன். இந்தக் கதை உருவானதே ஒரு சுவராஸ்யமான விஷயம்.  ரொம்ப  நாளாக எனக்கொரு பார்பரை தெரியும். சும்மா பொய்யை அடிச்சு விடுவார். உருப்படியே இல்லாத விஷயங்களுக்கெல்லாம் பொய்  பேசுவார். ஒரு 15 நிமிடம் அவரிடம் தலையைக் கொடுப்பதற்காக அவர் சொல்கிற கதையை எல்லாம் கேட்க வேண்டியிருந்தது. அவர் கையில் இருந்த சவரக்கத்தியை பிடுங்கி விட்டு களத்தில் இறக்கி விட்டால் எப்படி இருக்கும் என யோசித்த போது உருவான கதைதான்  ‘சவரக்கத்தி’. ஒரு ஜாலியான கதை எழுதலாம் என்றுதான்  ‘சவரக்கத்தி’ கதையை எழுதினேன்.  இந்தப் படத்தை நானே  கதை,  திரைக்கதை, எழுதி, தயாரிக்கவும் செய்கிறேன்,  என் உதவியாளரும் என் தம்பியுமான ஆதித்யா இயக்குகிறார். இந்தக் கதையை எழுதி முடித்து இயக்குநரிடம் கொடுத்த போது அவர் என்னை நடிக்கச் சொன்னார்.   நான் இன்னும் கொஞ்சம் எளிமையாக ஒரு முகம் இருந்தால் நன்றாக இருக்கும் என யோசித்த போது இயக்குநர்கள் வெற்றிமாறனும், ராமும் நினைவுக்கு வந்தார்கள்.  ஆனால் வெற்றிமாறன் பிஸியாக இருப்பதால், ராமைக் கேட்டேன். அவன்  திரைக்கதையை படித்து விட்டு நடிக்கிறேன் என்றான். என் சக தோழனான அந்த சவரக்காரரிடம் ஒரு பிரச்சனையைக் கொடுத்து அதை பொய் மூலம் சமாளி என்கிறேன். அதை அவர் சமாளிக்கிறாரா என்பதுதான் கதை. பொய்யை பொருந்தும்படிக் கூடச் சொல்லத் தெரியாத ஒரு மனிதர் அவர். அப்படி ஒரு சவரக்காரராக ராமும், எதுவுமே பேசாதா ஒரு வன்மமான ரவுடியாக நானும் நடிக்கிறேன். 

##சவரக்கத்தி ரொம்ப ஜாலியான படம் இதில் ராம் பொருந்தி வருவார் என நம்பினீர்களா?

விகடமாக நடிப்பது ரொம்ப சேலஞ்சான விஷயம். சிறு வயதில்  இருந்தே அப்படி ஒரு உடல் மொழிக்கு பழக்கப்பட்டிருந்தால் இம்மாதிரி படங்கள் செய்வது மிக இயல்பாக வரும். அந்த வகையில் ராமின் எல்லா சேட்டைகளையும் நான் ரசிக்கிறேன். என் தம்பியோடு கூட இருக்கும் உணர்வு எனக்கு வருகிறது. ராம் பங்களா, கார் வாங்க வேண்டும் என்று ஆசைப்படவில்லை,.  நல்ல சினிமா எடுக்க வேண்டும் என நினைக்கிறான். அந்த உணர்வு மட்டுமல்லாமல் இந்தக் கதையையும் உணர்ந்து கதாபாத்திரமாகவே ராம் மாறியிருக்கின்றான்.

##நீங்கள் சமீபத்தில் பார்த்த படம்?

வெற்றிமாறன் இயக்கியுள்ள ‘விசாரணை’ படம் பார்த்தேன். வாழ்க்கையின் யதார்த்தத்தை அப்படியே பதிவு செய்கிறது. உண்மையை நம் முகத்தில் அறைந்து சொல்கிறது. ஒரு எழுத்தாளராகவோ, படைப்பாளராகவோ அவர் எங்கும் தலையிட வில்லை. கதையில் இருந்து விலகி நின்று படமாக்கியிருக்கிறார்.  இந்த படம் தமிழ் சினிமாவை அடுத்தக் கட்டத்திற்கு நகர்த்திச் செல்லும் படம். மக்கள் நிச்சயம் கொண்டாடுவார்கள். நாம் எல்லோரும் பெருமைப்பட வேண்டிய படம் "விசாரணை"

##திரைக்கதை பற்றிய வகுப்புகளை எடுக்க துவங்கியிருக்கின்றீர்கள். திரைக்கதை எழுத கல்விமுறை அவசியமா?

திரைக்கதை என்பது ஒரு கட்டுமானம், வீடு கட்டுவதற்கு எப்படி “புளூ பிரிண்ட்” அவசியமோ அப்படியே திரைக்கதைக்கும் கடுமையான  படிப்பு  அவசியம். ஒரு கதையில், கதாபாத்திரங்களின் தர்ம நியாயங்கள் மட்டுமல்ல, கதை எங்கே துவங்கி  எந்த இடத்தில்  முடிகிறது? முதன்மையான கதாபாத்திரம் யார்? அந்த பாத்திரத்தின் தேவை, இலக்கு என்ன? என்பதை எல்லாம் ஒரு திரைக்கதை ஆராய வேண்டும். திரைக்கதைகள் தொடர்பாக 250 புத்தகங்களை வாசித்திருக்கிறேன். ஆனாலும் ஒரு நல்ல திரைக்கதையின் சூட்சுமம் இன்னும் எனக்கு புலப்படவில்லை. ஒரு நல்ல திரைக்கதையை எழுதுவதை நோக்கிய கற்கையில்தான் நான் தொடர்ந்து ஈடுபட்டிருக்கிறேன்.  “அன்னா கரீனினா” கதையை எழுத லியோ டால்ஸ்டாய்க்கு 10 ஆண்டுகள் தேவைப்பட்டது. கரம்சோவ் சகோதரர்கள் கதையை எழுத  ஃப்யோதர் தஸ்தயேவ்ஸ்கிக்கு 12 அண்டுகள் தேவைப்பட்டது டால்ஸ்டாய் இறந்து 100 ஆண்டுகள் ஆகிறது. உலகின் தலை சிறந்த திரைக்கலைஞர்கள், எழுத்தாளர்கள், கவிஞர்கள் யாரைக் கேட்டாலும் லியோ டால்ஸ்டாயை தங்களின் ஆகச் சிறந்த படைப்பாளி என்கிறார்கள். காலம் கடந்தும்  தஸ்தயேவ்ஸ்கி வாழ்கிறார். ஆக கதை என்பது சின்ன விஷயம் அல்ல மிகப் பெரிய விஷயம்,. அதன் அடிப்படையில் உருவாகும் திரைக்கதைக்கு ஆழமான கல்வி மட்டுமல்ல, இடைவிடாத வாசிப்பனுபவமும் தேவை.

##தமிழ் சினிமாவின் முகம் வெகுவாக மாற்றம் பெற்றிருக்கிறது, தொழில்நுட்பம்,  நடிப்பு , என பல விதமான மாற்றங்கள் நடந்திருக்கும் நிலையில் சினிமா விமர்சன முறை வளர்ச்சி அடைந்திருக்கிறதா?

ஒரு சினிமாவை ரசிப்பது போன்றதல்ல விமர்சன முறை. யாருமே பார்க்காத ஒரு கோணமும் பார்வையும் விமர்சனத்தில் இருக்க வேண்டும். உலக அளவில் சில இலக்கிய, சினிமா விமர்சகர்களின் பார்வைகள் படைப்புகளையே விஞ்சி நிற்கின்றன. உன்னதமான படைப்புகளையே தாண்டி விடும் அளவுக்கு விமர்சனம் என்பது தரமானதாகவும் செறிவானதாகவும் இருக்க வேண்டும். தமிழில் இப்படி ஒரு ஆழமான விமர்சன மரபு வேண்டுமென விரும்புகிறேன். விமர்சகர்களுக்கு சினிமா பற்றிய அறிவு இருக்க வேண்டும். உலக இலக்கியப் போக்கு, சினிமாவில் நடக்கும் மாற்றங்கள், ஏற்கனவே படைக்கப்பட்ட உன்னதமான படைப்புகளோடு விமர்சனத்திற்கு  எடுத்துக் கொண்ட படைப்பை ஒப்பிடும் அறிவும் இருக்க வேண்டுமே தவிர, தேநீர் கடைகளில் நடக்கும் வெட்டிப் பேச்சைப்  போன்றதல்ல விமர்சனம். ஒரு விமர்சகன் அமர்ந்திருக்கும் இருக்கைக்கு கீழே நான் அமர்ந்திருக்க விரும்புகிறேன். அது ஒரு விமர்சகனுக்கு நான்  வழங்கும் உன்னதமான இடம். அந்த இடத்தில் அவர் அமரும் வண்ணம் ரசனையிலும், அறிவிலும் உயர்ந்தவராக இருக்க வேண்டும். 

##பெரிய ஸ்டார்களை வைத்து படம் இயக்கும் வாய்ப்புகள் இருந்தும் கூட ஏன் அப்படியான படங்களை இயக்கவில்லை?

ஸ்டார்கள் உயரத்தில் இருக்கிறார்கள். சினிமா கதாபாத்திரங்களுக்காக கீழே இறங்கி வருகிறார்கள்.  என் கதாபாத்திரங்களோ பூமியில் இருந்து மேலே செல்கிறார்கள். ஒரு கதையாசிரியனான என் கை பிடித்து என்னோடு உலவுகிறார்கள்.  ‘சவரக்கத்தி’ கதையை பெரிய ஹிரோக்களிடம் சொல்லியிருந்தால் கூட அவர்களுக்கும் இந்தக் கதை பிடித்திருக்கும். ஆனால் அவர்களின் ரசிகர்களுக்காக இதில் பல மாற்றங்களைச் செய்ய வேண்டி வந்திருக்கும்.  ஆறு பாடல்கள், நான்கு ஃபைட், பல பஞ்ச் டயலாக் என மாற்ற வேண்டியிருந்திருக்கும். இங்கு ரசிகர்கள் நடிகர்களை ஆதிக்கம் செய்கிறார்கள். நடிகர்கள் அவர்களுக்காக தங்களின் கதாபாத்திரங்களை உருவாக்குகிறார்கள். ஒவ்வொரு படத்திலும் இது அதிகரித்துச் செல்லும் போது, கதை காணாமல்  போய் விடுகிறது. இந்த வகை சினிமாக்கள் எனக்கு உவப்பில்லாதவை. இப்போது பார்வையாளனுக்கும் எனக்கும் ஒரு எளிமையான உறவு இருக்கிறது. நான் ஒழுங்காக படம் எடுக்கா விட்டால் என்னை திட்டுகிறார்கள். உரிமையோடு கோபப்படுகிறார்கள்.  இந்த உரிமையும் அன்பும் எனக்கு ரொம்ப முக்கியமாகப் படுகிறது.

’பிசாசு’ படம் உங்களுக்கு உற்சாகத்தைக் கொடுத்ததா?

’ஓநாயும் ஆட்டுக்குட்டியும்’ படத்தின் துரோக பாதிப்பில் இருந்து என்னை மீட்டது, “பிசாசு” படம்தான். கிட்டத்தட்ட அது என்னோட மரணம்தான். அப்படியான சூழலில் இருந்து என்னை மீட்டெடுத்தது  “பிசாசு”.  ரொம்ப சிம்பிளான படம். “எக்ஸார்சிஸ்ட்”, “ஷைனிங்” எனக்கு பிடித்த படங்கள். ஆனால் ஹாரர் வகை புத்தகங்கள் நிறைய படித்திருக்கின்றேன்.  எனக்கு பேய்களை அறிமுகம் செய்ததே என் அம்மா தான். “அங்கே போகாதே, இங்கே போகாதே, மதியம் ஒரு மணிக்கு வெளியே போகாதே” என்று இந்த சமூகம் தாய் வழியே சொல்லுகின்ற பொய்தான் பேய். இறந்து போனவர்கள் ஏன் பேயாக வருகிறார்கள்?, எல்லா பேய்களும் ஏன் கொடியவர்களாக உலவுகிறார்கள்?. உண்மையிலேயே பேய்கள் கொடிய தன்மை இல்லாமல் அன்பா இருக்க முடியாதா? என்ற சிந்தனையே, ஒரு பேயை பெருமிதப் படுத்தலாம் என்று முடிவு செய்து, ஒரு  பேயை தேவதையாக்கினேன். அது மக்களுக்கு ரொம்ப பிடிச்சிருந்தது. அவ்வளவுதான். 

##அடுத்து நீங்கள் என்ன படம் இயக்கப் போறீங்க?

ஒரு சைக்காலஜிக்கல் த்ரில்லர். நம்மைச் சுற்றி  எல்லா இடங்களிலும் இந்த நபர்களைப் பார்க்கலாம். நம் எல்லோருக்குள்ளும் அப்படி ஒரு ஆள் இருக்கிறான். மரணம் அவனை பாதிப்பதே இல்லை. அந்த மரணம் பற்றிய கவலையோ, வருத்தமோ அவனுக்கு இல்லை. எல்லோருக்குள்ளும் ஒரு மிருகம் ஒளிந்து கொண்டிருக்கிறது. அந்த மிருகத்தோடு நான் நடத்தப் போகின்ற போராட்டம் தான் என்னுடைய அடுத்த படம்.

##உங்களுடைய அறையில் விருதுகள், அங்கீகாரங்கள்  எதுவும் இல்லையே? 

இருக்காது. ஏனென்றால் நான் எந்த விருதுகளையும் வாங்கக் கூடாது என்பதில் உறுதியாக இருக்கிறேன்.  விருதுகள் ஒரு படைப்பாளிக்கு உற்சாகம் அளிக்கும், ஊக்குவிக்கும் என்பது பொதுவான நம்பிக்கை என்றாலும், என்னைப்  பொருத்தவரை, விருதுகளை நான் பளுவாக கருதுகிறேன். உண்மையான எனக்கான விருது - நான் இறந்து பல வருடங்கள் கழித்து, அடுத்த தலைமுறையினரால் என் படங்கள் பார்க்கப்பட்டு “இது தரமான படைப்பு” என கொண்டாடப்பட்டால் அதுவே உன்னதமான விஷயம் என நினைக்கிறேன். விருதுக்காக விழாக்களுக்குப் போய் விழாக்களில் விருது கிடைக்குமா? கிடைக்காதா? என நகம் கடித்துக் கொண்டு அமர்ந்திருப்பது ரொம்ப குழந்தைத் தனமாக படுகிறது. என் படங்களை எப்போதுமே எந்த விருதுகளுக்கும் அனுப்பக் கூடாது  என்பதில் உறுதியாகவும் இருக்கிறேன். இது என்னுடைய தனிப்பட்டக் கருத்து இதை மற்றவர்கள் பின்பற்ற வேண்டும் என்று நான் சொல்லவில்லை. இப்படியிருக்க எனக்கு சுதந்திரம் இருக்கிறது. 

##இந்தக் கேள்வி கேட்கக் கூடாது.... உங்கள் மரணத்தின் பின்னர் நீங்கள் என்னவாக நினைக்கப்பட வேண்டும் என விரும்புகின்றீர்கள்?

ஒரு நல்ல கலைஞன், தான்  வாழ்கிற காலத்திலேயே தன்னை சாகடித்து, ஒரு படைப்பை உருவாக்கும் முயற்சியில் ஈடுபடுகிறான். பத்தாயிரம் ஆண்டுகள் கழித்தும் கூட ‘செவன் சாமுராய்’ நம் ஆன்மாவுக்கு நெருக்கமாய் இருக்கும். அப்படி ஒரு படைப்பை உருவாக்க வேண்டும் என்பதே என் ஆசை. அப்படியொரு பயணத்தில் "நான்" என்ற அகம்பாவத்தை அழித்துக் கொல்கிறேன். அதை நோக்கி பயணப்படுகிறேன். நான் பார்த்த பலர் கடும் சோகத்தில் மரணிக்கிறார்கள். கசப்புத்தன்மையோடும், வெறுப்போடும், விரக்தியிலும் இறக்கிறார்கள். நான் மிக அழகாக இறப்பதற்கு என்னை தயார் செய்து வருகிறேன். நிச்சயம் மிக மென்மையாக எளிமையாக அழகாக இறப்பேன். என் படைப்புகளின் மூலம் வாழ்வேன்.

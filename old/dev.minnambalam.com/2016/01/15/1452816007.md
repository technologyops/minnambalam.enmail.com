#கலையாத நினைவுகளை விட்டுச் சென்ற கலைஞன் ஆலன் ரிக்மேன்! - ஸ்னேகா.

பாடகர்கள் லெமி, டேவிட் போவி, வரிசையில் தற்போது 69 வயதில் புற்றுநோயால் மரித்திருக்கிறார் ஆலன் ரிக்மேன். கலை பித்தர்களை துன்புறுத்தும்  இழப்புகள் இவை. தினம் கண்டு,பேசி,சிரித்து பழகிய நபர் இல்லையென்றாலும் , திரையில் நம்மை மிரள வைத்த ஓர் ஆளுமை என்ற அடையாளத்தைக் கடந்து ஆலன் ரிக்மேன் மீது கொண்டிருந்த மரியாதையும், அன்பும் அவர் இல்லை என்று உணர வைத்துக் கொண்டே இருக்கும்.  

1946 லண்டனில் பிறந்த ஆலன் ரிக்மேன், எட்டு வயதில் தந்தையை இழந்தவர்.நாடகம் பயின்று, நாடகக் கலைஞராக பணி வாழ்க்கையை துவக்கிய ஆலன் ரிக்மேனின் முதல் மேடைத் தோற்றம், 1978 ஆம் ஆண்டு, ‘ரோமியோ அண்ட் ஜூலியெட்’ நாடகத்தில்.பல நாடகங்களில் நடித்த அனுபவத்தோடு, சில விருதுகளையும் பெற்ற பிறகு, அவர் ஹாலிவுட்டில் ஏற்று நடித்த முதல் கதாபாத்திரம் உலகப் புகழ் பெற்றது ‘டை ஹார்டு’ படத்தில் ஜெர்மன் தீவிரவாதி ‘ ஹான்ஸ் க்ரூபர்’ வேடம்.

 அதற்கு பின் பல டை ஹார்டு படங்களை பார்த்து விட்டோம். ஆனால்,இன்னும் கூட பலருக்கு, டை ஹார்டு பட வில்லன் என்றால் அது ஆலன் ரிக்மேன் தான்! அந்த பாத்திரத்தை ஏற்று நடிக்க கொஞ்சம் கூட விருப்பம் இல்லாவிட்டாலும்,கட்டாயத்தால் அதை ஏற்க வேண்டியதாகி, கடைசியில் ஒரு குப்பை பாத்திரத்திற்கு, கலையை பூசியது தனிக்கதையாக இருந்தாலும்,அதை அமெரிக்கர்களும் ரசித்தார்கள் என்பது வரலாறு!

ஹாரி பாட்டர் படங்களில், புரொஃபசர் ஸ்னேப் கதாபாத்திரம் ரிக்மேனுக்கு. தமிழ் சினிமா மட்டுமே கண்டு பழகியிருக்கும் ஒருவருக்கு, மந்திரம், மாயாஜாலம் தவிர ஹாரி பாட்டர் படங்களை காண ஒரு காரணமாய் இருந்திருப்பது, அந்த மாய உலகின் கதாபாத்திரங்களை கண் முன் கொண்டு வரும் கதை நாயகர்களும்,கலைஞர்களும் தான்.புத்தகங்கள், சினிமா ஆகும் போது, பெரும்பாலும் அவை பார்வையாளர்களின் எதிர்பார்ப்பை பூர்த்தி செய்வதாய் இருப்பதில்லை. 

பிரம்மாண்டமான தயாரிப்பு, ஒரு ஃபேண்டஸி கதையை கண் முன் நிறுத்தும் பிரமாதமான திரைக்கதை என ஹாரி பாட்டர் படங்களின் வெற்றிக்கு பல காரணங்கள் இருந்தாலும், கதாப் பாத்திரங்களை சுமந்து முழுமையாக வெளிப்படும் நடிகர்கள் இல்லாமல் இருந்திருந்தால், நிச்சயம் அங்கே ஒரு வெற்றிடம் உருவாகியிருக்கும்.அந்த வெற்றிடத்தை நிறைத்துக் காட்டிய ஹாரி பாட்டர், ஹெர்மாயினி, டம்பள்டோர் பாத்திரங்களும்,அதை ஏற்று நடித்த கலைஞர்களும் பேசப்படும் அதே முன்னணி வரிசையில் தான் ஆலன் ரிக்மேனிற்கும் இடம் இருக்கிறது.

இயக்குனர் ஆங் லீயின் ‘சென்ஸ் அண்ட் சென்சிபிலிட்டி’ படத்தில் கர்னல் வேடம், ‘ராபின் ஹுட் : ப்ரின்ச் ஆஃப் தீவ்ஸ்’ படத்தில் ஷெரிஃப் வேடம் போன்றவைகளுக்காகவும் பாராட்டப்படும் ஆலன் ரிக்மேன், ‘ட்ரூலி, டீப்லி, மேட்லி’ படத்தில் உருகி உருகி காதலித்ததை காலம் அழிக்காமால் வைத்திருக்கிறது.

சினிமா போல அல்லாமல், நாடகத்தில் குரல் வளத்திற்கும் அவசியத் தேவையும்,சிறப்புப் பங்கும் உண்டு. ஆனால், சினிமா உலகிலுமே, தன் குரலைக் கொண்டு பலரை வசியம் செய்த சாதனையும் ஆலான் ரிக்மேனையே சாரும். “செல்லோ போன்ற இசைக் கருவிகளை கலைஞர்கள் மீட்டுவது போல, ஆலன் தன் குரலை மீட்டுவார்” என்கிறார் சக கலைஞர் ஹெலன் மிரென்.

சினிமாவில்,பல எதிர்மறை பாத்திரங்களை ஏற்று நடித்த ரிக்மேன்,தனிப்பட்ட வாழ்க்கையில், தன் பத்தொன்பது வயதில் சந்தித்த ‘ரீமா ஹார்டன்’ உடன் தன் இறுதி நாள் வரை வாழ்ந்திருக்கிறார். ஆனால், கடந்த வருடம்  தான் அவர்கள் இருவரும்  ரகசியத்  திருமணம் செய்துக் கொண்டதை தெரிவித்தார். ஆலன் ரிக்மேனுக்கு இப்படி ஒரு காதல் வாழ்க்கை இருக்கும் என யாருமே யூகித்திருக்க முடியாது,ஏனெனில்,எங்களுக்கு தெரிந்தது எல்லாம்,புரஃபசர் ஸ்னேப்,தன் மந்திரக் கழியை எடுத்து, ‘ எக்ஸ்பெக்டோ பட்ரோனம்’ என சுழற்றினால், ‘தீய சக்திகள்’ அழியும்!அவ்வளவு தான். (ஹாரி பாட்டர் வெறியர்களுக்கு மட்டுமே தெரிந்த உண்மை இது! )

#4,68,680 பெண் சிசுக்கள் அழிக்கப்பட்டிருக்கக் கூடும்!

பொதுவாகவே இந்தியச் சமூகங்களிடம் பெண் குழந்தைகளை விட ஆண்குழந்தைகளைப் பெற்றுக் கொள்ளும் ஆர்வமே காணப்படுகிறது.
ஒரு பெண் குழந்தை பிறந்தால் பிறந்தது முதல் இறக்கும் வரை கடைபிடிக்க வேண்டிய சடங்குகளும், திருமண வரதட்சணை சம்பிரதாங்களுமாக பெண்களை செலவு என்று பார்க்கிறது இந்திய சமூகங்கள். இதனால் கருவில் இருக்கும் சிசு ஆணா பெண்ணா என்று தெரிந்து கொண்டு பெண்ணாக இருந்தால் அதை கருவிலேயே அழிக்கும் போக்கும் பெண் சிசுக்கொலையும் அதிகரிக்க ’’கருவில் இருக்கும் குழந்தை ஆணா பெண்ணா எனத் தெரிந்து கொள்வதே சட்ட விரோதம்” என அறிவித்த அரசு. இந்த நடைமுறையை தடை செய்தது. 

ஆனால் சீனாத் தயாரிப்பான கையட்ட சோனார் கருவி மூலம் கருவில் இருக்கும் குழந்தை ஆணா பெண்ணா எனச் சோதனை செய்த நான்கு மருத்துவர்கள் உட்பட ஏழு பேர் கைது செய்யப்பட்டுள்ளனர். இந்த சோதனைக் கருவிகளைப் பயன்படுத்தி ஏழை எளிய மக்களிடம், ஆண் சிசுக்களையும் பெண் சிசு என மாற்றிக் கூறி, கருகலைப்பு செய்ய நிர்பந்தித்து பணம் ஈட்டுவதாகவும் இந்த மருத்துவர்கள் மீது குற்றச்சாட்டு எழுந்துள்ளது.

சட்ட விரோதமாக நடந்து வந்த இந்த பாலினம் அறியும் குற்றத்தை, சோலாப்பூர் காவல்துறையினர் வெளிக்கொண்டு வந்துள்ளனர். இதற்கு முன்னரும் ஜூலை 2015 -ல் கையடக்க சோனார் கருவியை பயன்படுத்தி இத்தகைய சட்டவிரோத செயலில் ஈடுபட்டதை சோலாப்பூர் காவல்துறையினர் கண்டுபிடித்திருக்கிறார்கள்.
அண்டை மாநிலங்களிலிருந்தும், வேற்று நாடுகளிலிருந்தும் மகாராஷ்டிராவிற்கு கொண்டு வரப்படும் இந்த கருவிகள் பரவலாக பயன்படுத்தப்படுவதாக சுகாதாரத்துறையினரும், சமூக ஆர்வலர்களும் ஒத்துக் கொள்கின்றனர்.

 மகாராஷ்டிராவில் அரசாங்க தரப்பில் சராசரி பாலின விகிதம் 952 அளவில் இருக்க வேண்டும் என்ற எதிர்பார்ப்பு இருந்தது. ஆனால், 2011 மக்கள் தொகை கணக்கெடுப்பில் சராசரி பாலின விகிதம் 883 என்ற அளவிலே இருக்கிறது. அதாவது, 2001 ஆம் ஆண்டிலிருந்து 2011க்குள் 4,68,680 பெண் சிசுக்கள் அழிக்கப்பட்டிருக்கக் கூடும் என்று சுகாதாரத்துறை கணிக்கிறது.
இத்தகைய சட்டவிரோத பாலின பரிசோதனைகளை செய்து வந்த சோலாப்பூரின் மால்ஷிரஸைச் சேர்ந்த ஹனுமந்த் மோரே, துஷார் கடே, மிலன் சாவந்த், மங்கள்வேதாவைச் சேர்ந்த விஜய் சால்வி ஆகிய நான்கு மருத்துவர்கள் உள்பட 7 பேரை கைது செய்த பந்தர்பூர் தாலுகாவின் காவல்துறை ஆய்வாளர் தயானந்த் கவடே, ”இது போன்ற பரிசோதனைகளை செய்ய அனுமதி இல்லாத ஆயுர்வேத, ஹோமியோமதி மருத்துவர்கள் கூட  ஒரு சோதனைக்கு 10,000 ரூபாய் வசூலிக்கின்றனர்.” என்றும் “இதில் விஜய் சால்வி என்பவர், சோனார் கருவி மூலம் பெண் குழந்தை என கண்டுபிடித்தவுடன், கருவுற்றிருந்த ஒரு பெண்ணிற்கு கருகலைப்பு செய்திருக்கிறார் என்றும் தெரிவித்தார்.  

இத்தகைய பரிசோதனைகளை வண்டிகள், வீடுகள் என்று கிடைக்கின்ற இடங்களில் எல்லாம் எவ்வித பாதுகாப்பு உபகரணங்களும் இன்றி பணம் ஈட்டுவதையே நோக்கமாகக் கொண்டு செயற்படுத்திவருகின்றனர் என்றும் தெரிவித்தார்
”குற்றம் சாட்டப்பட்டவர்களுக்கு, சதாரா, புனேவின் பிற பகுதிகளான இந்தாப்பூர், சோலாப்பூர் ஆகிய இடங்களில் பலருடன் தொடர்பில் உள்ளனர். இக்குற்றத்திற்கு பின்னணியில் பலர் இருப்பதாகவும், கைது நடவடிக்கைகள் துரிதப்படுத்தப்படும் என்றும் தெரிவித்தார்.
மத்திய ஆய்வு மற்றும் மேற்பார்வைக் குழுவின் உறுப்பினரும், பெண் குழந்தை பாதுகாப்பு இயக்கத்தின் செயற்பாட்டாளருமான வர்ஷா தேஷ்பாண்டே “மருத்துவமனை வளாகத்தில் மட்டுமே பயன்படுத்தப்பட வேண்டிய சோனார் கருவிகளை பதிவு செய்த விற்பனையாளர்களிடமிருந்து மட்டுமே பெற வேண்டும். ஆனால், சீன தயாரிப்புகளான இந்த சோனார் கருவிகள் மகாராஷ்டிராவில் பரவலாக கிடைக்கிறது. தொழில்நுட்ப வளர்ச்சி, பெரும் சவாலாக இருக்கிறது” என்று வருத்தம் தெரிவித்தார்

மகாராஷ்டிராவில் பாலின விகிதாச்சாரம், சராசரியாக 1991ல் 934 ஆக இருந்தது 2001 ல் 922 ஆக குறைந்தது. 2011 ல் சிறிய ஏற்றத்தை சந்தித்த இந்த சராசரி 925ஆக இருந்திருக்கிறது.
இதற்கு மாறாக, இந்திய சராசரி பாலின விகிதாச்சாரம் 1991 ல் 927 ஆகவும், 2001ல் 933ஆகவும், 2011ல் 940 ஆகவும் மெல்ல மெல்ல உயர்ந்திருக்கிறது. 
இந்தியாவின் பொருளாதார தலைநகர் என்று அழைக்கப்படக் கூடிய மும்பையை தலைநகராக கொண்ட மகாராஷ்டிரத்தில் இந்த நிலை என்பது பெரிய அவலத்தை முன்னறிவிப்பதாகவே இருக்கிறது. வளர்ச்சி என்பது, சமூகத்தின் அனைத்து பிரிவுகளையும் உள்ளடக்கியதாக இருக்க வேண்டும். 

இந்த கைது நடவடிக்கைகள் வரவேற்புக்குரியதாக இருந்தாலும், சட்டத்திற்கு புறம்பான இத்தகைய புரையோடிப்போன பெண் சிசு அழிப்பு நடைமுறையில் இருப்பதற்கு, பெண்களுக்கு எதிரான காலங்காலமாக ஊறிப்போன சிந்தனைகள்தான் காரணம் எனும் போது, சமூக சீர்திருத்தத்திற்கும், பெண்கள் மேம்பாட்டிற்கும் கூடுதல் முக்கியத்துவம் தர வேண்டும் என்று சமூக ஆர்வலர்கள் தெரிவிக்கின்றனர்

www.dnaindia.com இன் உதவியுடன்

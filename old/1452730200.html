<head>
<meta http-equiv="content-type" content="text/html; charset=utf-8" />
<meta name="viewport" content="width=device-width, initial-scale=1.0">
<link rel="shortcut icon" href="/favicon.ico">
<link rel="icon" type="image/png" href="/favicon.png">
<link rel="apple-touch-icon" href="/apple-touch-icon.png">
<link rel="stylesheet" href="/site.css" media="all">
<title>மின்அம்பலம்</title>
</head>
<body>
<div class="container">
<div class="section">
 <a href="/"><img src="apple-touch-icon.png" width="144" height="144"></a>
 <h1 class="section-heading"><a href="/">மின்அம்பலம்</a></h1>
</div><h2>இன்று திமிங்கிலங்கள் நாளை?</h2><strong><p>வியாழன்,14 ஜனவரி 2016<br/>டி.அருள் எழிலன்</p></strong><p>குழந்தைகளைப் போல குழைந்து கரையொதுங்கிக் கிடந்தன அந்த குட்டிக்  குட்டி திமிங்கிலங்கள். ஆலந்தலை தொடங்கி மணப்பாடு வரை கரையொதுங்கி இறந்த திமிங்கிலங்கள் அணு உலைப் பகுதியை அடுத்த பதட்டத்திற்குள்ளாக்கியது....</p><p>பொக்லைன் இயந்திரங்களைக் கொண்டு வந்த அதிகார்கள் பரிசோதனைக்காக திமிங்கிலங்களின் சதைப் பகுதிகளில் கொஞ்சத்தை எடுத்து விட்டு  அதே கடற்கரையில் திமிங்கிலங்களை குழி தோண்டி புதைத்து விட்டுப் போய் விட்டார்கள்.</p><p>இப்போது,</p><p>என்ன காரணத்திற்காக திமிங்கிலங்கள் இறந்தன என்பதுதான் விடை தெரியாத கேள்வி...தூத்துக்குடி மாவட்டம் ஆலந்தலை, கல்லாமொழி, பதுவைநகர், குலசேகரன்பட்டினம் வடக்கூர் கடற்கரை பகுதிகளிலுமாக 8 கிலோ மீட்டர் தூர அளவில் மொத்தமாக 95 திமிங்கலங்கள் இறந்தும், உயிருடனும்  வரிசையாக சிதறிக் கிடந்தன "பெல்வின் வேல்ஸ்" எனப்படும் ஆழ்கடலில் வசிக்கும் குட்டி திமிங்கலங்கள் இவை. இத குட்டித் திமிங்கிலங்கள் இறப்பது இது முதல் முறை இல்லை என்றாலும் இப்போதைய திமிங்கில இறப்புகள் ஊடகங்களின் செய்திகளை அதிக அளவில் ஆக்ரமித்திருக்கின்றன.</p><p>முதன்முதலாக 1852–ம் ஆண்டு, கொல்கத்தாவில் உப்பு ஏரியில் இப்படி கூட்டம் கூட்டமாக திமிங்கலங்கள் கரை ஒதுங்கின. அதன்பின்னர் 1973–ம் ஜனவரி 14-ம் தேதி ஆண்டு, இந்திய கடலோர பகுதிகளில் 147 திமிங்கலங்கள் கரை ஒதுங்கின. அதற்குப் பிறகு ஓரிரு திமிங்கலங்கள் தான் அவ்வப்போது கரை ஒதுங்கும். இந்த முறை முன்பு போல்..!</p><p>இதில் ஏறக்குறைய 80 திமிங்கிலங்கள் குறிப்பிட்ட இடைவெளிக்குள் உயிரை விட 15-க்கும் மேற்பட்ட திமிங்கிலங்கள் மட்டும் உயிருக்கு போராடிய நிலையில் கரையொதுங்கிய அவைகளை கடலுக்குள் மீண்டும் கொண்டு சென்று விடும் மீனவர்களின் முயற்சியும் தோல்வியில் முடிந்தன.</p><p>என்ன காரணம்?</p><p>ஆழ்கடலில் கூட்டமாக வசிக்கும் இந்த திமிங்கலங்கள் உணவுக்காக கணவாய் போன்ற சிறிய வகை மீன்களை தேடி கரைப்பகுதிக்கு வந்திருக்கலாம். இரவு நேரங்களில் கடலில் அலைகள் அதிகம் இருக்கும். பகல் நேரங்களில் கடல் அமைதியாக காட்சியளிக்கும். இரவு நேரத்தில் உணவு தேடி வந்த திமிங்கலங்கள் கரைப்பகுதிக்கு வந்திருக்கும். பகலில் கடல் அலைகள் ஓய்ந்து போனதால், கரைகளில் தண்ணீர் மட்டம் குறைந்திருக்கும். கரைகளில் சிக்கி மீண்டும் ஆழ் கடலுக்குள் செல்ல முடியாமல் கரை ஒதுங்கியிருக்க கூடும் என்றும் ஒரு கருத்து நிலவுகிறது.</p><p>தற்போது வடகிழக்கு பருவமழை அதிகளவு பெய்துள்ளது. இதன் காரணமாக கடலுக்குள் நன்னீர் வரத்து அதிகளவு  உள்ளது. தாமிரவருணி, வைப்பாறு பகுதியில் மழை வெள்ள நீர் கடல் முகத்துவார பகுதிகளில் அதிகளவில் செல்கிறது. கடல் நீரோட்டங்கள் பருவநிலை மாற்றங்களுக்கு ஏற்ப மாறுபடும். அப்படி ஏற்பட்ட நீரோட்டத்தின் காரணமாக கடற்கரை பகுதிக்கு திமிங்கலங்கள் இழுத்து வரப்பட்டிருக்கலாம். கரைக்கு வந்தவைகள் மீண்டும் ஆழ்கடலுக்குள் செல்ல முடியாமல் பலியாகியிருக்கலாம் எனவும் ஒரு கருத்து நிலவுகிறது.</p><p>உள்ளூர் மீனவர்களின் கருத்து என்னவாக இருக்கிறது?</p><p>தூத்துக்குடி கட்டுமரச் சங்க முன்னாள் தலைவர் கயாஸோ.,</p><p>" கடல் பகுதியில் மீனவர்களுக்கு இந்த வகை மீன் எந்த துன்பங்களையும் தராது. தெளிந்த ஆழ் கடல் பகுதியில் வசிக்கும் இந்த மீன்கள் மழை நீர் பருகுவதற்காக மட்டும் மணப்பாடு, திருச்செந்தூர் கடற்கரை பகுதி முகத்துவராத்திற்கு வருகைதரும். அவ்வாறு வந்த மீனகள் ஆலை கழிவுகள் கலந்த  நீரை குடித்ததால்  மீன்கள் பாதிக்கப்பட்டு மயக்கமடைந்திருக்கலாம். இதனால் மீண்டும் ஆழ் கடல் பகுதிக்கு செல்ல முடியாமல் கரை ஒதுங்கி பரிதாபமாக இறந்துவிட்டது." என்கிறார் அவர்.</p><p>அணு உலைக்கு எதிரான மக்கள் இயக்கமோ, "  இடிந்தகரை முதல் மணப்பாடு வரையிலான கடற்கரை எங்கும் நூற்றுக்கணக்கான திமிங்கலங்கள் கரை ஒதுங்கியிருக்கின்றன, அல்லது இறந்து கிடக்கின்றன. கூடங்குளம் அணுஉலைப் பகுதியில் ஏராளமான காவல் துறையினர், துணை இராணுவத்தினர் குவிக்கப்படுகின்றனர். நேற்று (சனவரி 11) இரவு முழுவதும் கூடங்குளம் பகுதியில் சிறியரக விமானங்கள் பறந்த வண்ணமிருந்தன. அணுஉலையில் சில பரிசோதனைகள் நடப்பதாக நேற்று செய்திகள் வந்தன. அங்கே என்னவோ குழப்பம் நடக்கிறது. ஆனால் அதிகார வர்க்கம் வழக்கம்போல அமைதிகாக்கிறது, அல்லது மூடிமறைக்க முனைகிறது." என்றது.</p><p>ஆனால், திமிலங்கங்கள் இறந்ததற்கும் தங்களுக்கும் சம்பந்தமில்லை என்கிறார் கூடங்குளம் அணுமின் நிலைய வளாக இயக்குநர் ஆர்.எஸ்.சுந்தர்., " இப்பகுதியில் ஏதாவது சம்பவங்கள் நிகழ்ந்தால், அணு உலையுடன் தொடர்புபடுத்தி பேசுவது வழக்கமாகிவிட்டது. தற்போது மின் உற்பத்தி நடைபெற வில்லை. உற்பத்தி நடைபெற்ற போது அணுஉலையை குளிர்விக்கும் தண்ணீரின் வெப்பநிலையை குறைத்து வெளியேற்றியபோதுகூட இவ்வாறு திமிங்கலங்கள் ஒதுங்க வில்லை.  மேலும், மணப்பாட்டிற்கும், கூடங்குளத்துக்கும் 40 கி.மீ. தூரம் இருக்கிறது. இதற்கும், அணுமின் நிலையத்துக்கும் சம்பந்தம் கிடையாது.</p><p>கடந்த 20 ஆண்டுகளாக ஆழ்கடல் நீரோட்டத்தினை ஆய்வு செய்து வரும் ஆய்வாளர் ஒரிஸா பாலுவோ, மீனவர்களின் கருத்துக்கு ஒத்து தனது கருத்தைத் தெளிவுப்படுத்தியுள்ளார்.</p><p>"  தமிழகத்தின் கடலோர பகுதிகளான மன்னார் வளைகுடா மற்றும் பாக். ஜலசந்தி கடல் பகுதிகளில், டால்பின், கடல் பசு, திமிங்கிலம், கடற்குதிரை உள்ளிட்ட அரியவகை கடல் வாழ் உயிரினங்கள் அதிகமாக வசிக்கின்றன. இவை கடலில் ஏற்படும் இயற்கை தட்ப வெப்ப மாற்றங்கள், விபத்துகள் மற்றும் மீனவர்களின் வலைகளில் சிக்கி உயிரிழந்து கரை ஒதுங்குவது தற்போது அதிகரித்துள்ளது. இந்த திமிங்கிலங்கள் எப்பொழுதும் இடைவிடாமல் நீந்திக் கொண்டே பயணப்பட்டுக் கொண்டே இருக்கும். இப்போதைய வடகிழக்கு பருவமாற்றத்தில் ஆஸ்திரேலியாவிலிருந்து சோமாலியா நோக்கி பயணத்தை துவக்கும்.  இந்த திமிங்கலங்கள் மன்னார் வளைகுடாவிற்கு வந்து இங்கிருந்து அதாவது, தூத்துக்குடியிலிருந்து இலங்கை நோக்கி செல்லும் வழியில், சுமார் 56 கி.மீ தொலைவிலுள்ள மிகப்பெரிய ஆழப்பகுதிக்கு சென்று அங்கிருந்து வளைவாக திரும்பி சோமாலியா நோக்கி பயணப்படும். தங்கள் உடம்பை வளைக்க, பாதையை திருப்ப இந்த வழியை தேர்ந்தெடுக்கும்.  அப்படி வரும் போது தான் இந்த நிகழ்வு நடந்துள்ளது. இறந்த அத்தனை திமிலங்களும் மூச்சுத் திணறி  இறந்துள்ளது. அதற்குக் காரணம் ரசாயனக் கழிவுகள் கடலில் கலப்பதே காரணம்.!" என்கிறார் அவர்.</p><p>தமிழக ஆற்றங்கரையோரங்களில் விவசாயம் செழித்திருக்கிறதோ இல்லையோ.! நச்சுக்களை வெளியேற்றும் ஆலைகள் கடற்கரையோரம் "செழிப்பாகவே" உள்ளன. இவற்றிலிருந்து நாளொன்றுக்கு சராசரியாக 5 லட்சம் லிட்டர் கழிவுநீர் ஆறுகள் மூலம் கடலில் கலந்த வண்ணம் உள்ளன. இதனால் கடல் உயிரினங்களுக்கான உணவாக உள்ள சிறு உயிரினங்கள், பாசிகள், பவளப்பாறைகள் கொஞ்சம் கொஞ்சமாக அழிந்துவருகின்றன.</p><p>ஆற்றையும், காட்டையும் சூறையாடிய மனிதனின் பேராசையும் லாப வெறியும் கடற்கரை ஓரங்களையும் விட்டு வைக்கவில்லை, ரசாயன நச்சு ஆலைகளும், அபாயகரமான ஆலைகளோடு,கடல் கனிமக் கொள்ளையும் கடலை மாசு படுத்திக் கொண்டிருக்கிறது. இந்நிலை தொடர்ந்தால் இது திமிங்கிலங்களோடு நின்று விடாது...இன்று திமிங்கிலங்கள் நாளை?</p><p>-நா.ஆதித்யா</p><div class="footer">2016 &copy; காப்புரிமை  மின்அம்பலம் அமைப்பு.</div>
</div>
</body>
</html>
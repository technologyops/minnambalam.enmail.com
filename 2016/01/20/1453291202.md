author:ஸ்வரா வைத்தீ
tags:1
ref:tech.firstpost.com

#வாட்ஸப் இனி இலவசம், நோக்கம் என்ன? -

வாட்ஸப் நிர்வாகம் ‘’இனி தங்களின் சேவையைப் பயன்படுத்த எந்தக் கட்டணமும் செலுத்தத் தேவையில்லை” என அறிவித்திருக்கிறது.ஆரம்பத்தில் ஓராண்டுக்கு  மட்டுமே இலவசம் அதன்பிறகு ஆண்டுக்கு 55 ரூபாய் கட்டணம் செலுத்த வேண்டும் என்று தெரிவித்தார்கள்.பிறகு  அடுத்த ஆண்டும் இலவசம்  என்றார்கள். பின்னர்  ஒவ்வொரு ஆண்டாக அது நீண்டு இப்போது முற்றிலும் இலவசம் என்று அறிவித்திருக்கிறார்கள்.

ஆரம்பத்தில் விளம்பர இடையூறு இல்லாமல் சேவையை பயன்படுத்தவே 55 -ரூபாய் வசூலிக்கப் போவதாகச் சொன்னார்கள்.இப்போது அந்த கட்டணத்தையும் முற்றிலும் நீக்கி இருக்கிறார்கள் எனில் விளம்பரத்திற்காக திறந்துவிட்டார்களா என்ற கேள்வி எழுகிறது. நாங்கள் புதிதாக சில சோதனைகளை மேற்கொண்டிருக்கிறோமே தவிர விளம்பரங்களை அனுமதிக்கும் எண்ணம் ஏதுவும் இல்லை என்கிறது வாட்ஸப் நிர்வாவகம்.

நிறுவனங்களுக்கென பிரத்யேகமாக வாட்ஸப் கணக்குகளை அளிக்கப்போகிறோம் என அவர்கள் தளத்தில் தெரிவித்திருக்கிறார்கள்.இதன் மூலம் அந்த நிறுவனங்களை வாட்ஸப் மூலம் தொடர்புகொண்டு சேவை தொடர்பான விசாரணைகளை மேற்கொள்ளலாம், புகார்களை தெரிவிக்கலாம்.ஏற்கனவே சில நிறுவனங்களை வாட்ஸப்பில் தொடர்புகொள்ள முடியும் நிலை இருந்தாலும் இது இன்னும் எளிமையான ஒன்றாகவும், அதிகாரப்பூர்வமான ஒன்றாகவும் இருக்கும் என எதிர்பார்க்கப்படுகிறது.

இன்னொரு சந்தேகமும் எழுகிறது.பொருட்கள் வாங்குவதற்கு வாட்ஸப் மூலமே கட்டணம் செலுத்தும் நிலையும் வருமோ என்பதே அது. வாட்ஸப் தகவல் பரிமாற்றம் என்பது பாதுகாப்பனதாக இல்லை என பல்வேறு வல்லுநர்கள் சொன்னாலும், வாட்ஸப்பானது ஃபேஸ்புக்கின் ஒரு அங்கமாக இருக்கிறது.ஃபேஸ்புக் மிகப்பெரிய நிறுவனம் என்பதாலும் அதன் தொழில்நுட்ப குழு வலுவான ஒன்றாகவும் இருப்பதாலும் பாதுகாப்பு தொடர்பாக பயப்படத்தேவையில்லை என்பதே வல்லுநர்களின் பார்வையாக இருக்கிறது.

ஆனால் இப்போதைக்கு எதைப்பற்றியும் கவலைப்படாமல் வாட்ஸப் பயன்படுத்துபவர்களின் எண்ணிக்கையை அதிகரிப்பதில் மட்டும் கவனம் செலுத்துங்கள் என மார்க் ஜக்கர்பெக் அறிவுறுத்தியிருப்பதாக சில நாட்கள் முன்பு தகவல் ஒன்று வெளியானது.அதன் ஒரு பகுதியாகவே வாட்ஸப் முற்றிலும் இலவசமாக்கப்பட்டிருப்பதை கணிக்க முடிகிறது.

<head>
<meta http-equiv="content-type" content="text/html; charset=utf-8" />
<meta name="viewport" content="width=device-width, initial-scale=1.0">
<link rel="shortcut icon" href="/favicon.ico">
<link rel="icon" type="image/png" href="/favicon.png">
<link rel="apple-touch-icon" href="/apple-touch-icon.png">
<link rel="stylesheet" href="/site.css" media="all">
<title>மின்அம்பலம்</title>
</head>
<body>
<div class="container">
<div class="section">
 <a href="/"><img src="apple-touch-icon.png" width="144" height="144"></a>
 <h1 class="section-heading"><a href="/">மின்அம்பலம்</a></h1>
</div><h2>இஸ்லாத்துக்கு மதம் மாறுவது - கிளர்ச்சியா? மிரட்டலா? உயிர்பிழைத்திருக்கும் யுக்தியா? - அஜாஸ் அஷ்ரஃப்.</h2><strong><p>புதன்,13 ஜனவரி 2016<br/>டி.அருள் எழிலன்</p></strong><p>சமகால இந்தியாவில் இஸ்லாத்துக்கு மதமாறுவதென்பது பல நுட்பமான விஷயங்களை உள்ளடக்கியிருக்கிறது. உயர் சாதி இந்துக்களால் ஒடுக்கப்படும் தாழ்த்தப்பட்டவர்களின் எதிர்வினையாகவும், அதே நேரத்தில் இந்து மதத்தில் நிலவும் சாதி ஏற்றத்தாழ்வுகளை கட்டிக் காக்கும் இந்து மதக் காவலர்களின் காதுக்கு எட்ட வேண்டிய மதத்தில் செய்யவேண்டிய மறுமலர்ச்சியின் அவசியத்தை உணர்த்துவதே மதமாற்றத்திற்கான வேர்களாக உள்ளது. வர்ணாசிரம இந்து தர்மத்தை மறுத்து, அத்தகைய இழிவிலிருந்து தன்னை விடுவித்துக்கொள்வதாக தெரிவிப்பதற்கு மதமாற்றமே தீர்வெனவும் தலித்துகள் கருதுகின்றனர்.</p><p>சமீபத்தில் தலித் சமூகத்தைச் சேர்ந்த ஐ ஏ எஸ் அதிகாரி உம்ராவ் சலோடியா தனது பணிஉயர்வுக்கான தகுதியை அறிந்தும், அரசு அதை வழங்குவதற்கு திட்டமிட்டே மறுப்பதை எதிர்த்து, இஸ்லாத்துக்கு மதமாறியதாக குறிப்பிடுகிறார். தாழ்த்தப்பட்ட வகுப்பைச் சேர்ந்தவரான உம்ராவ் சலோடியா ராஜஸ்தான் மாநிலத்தின் தலைமைச் செயலாளர் பதவிக்கு வரக் கூடாது என்று கருதிய பாஜக ஆளும் ராஜஸ்தான் மாநில அரசு, ஏற்கனவே அப்பதவியை வகித்துவரும் சி.எஸ்.ராஜன் என்பவரின் பதவிக்காலத்தை மேலும் மூன்று மாத காலத்துக்கு நீட்டித்து உத்தரவிட்டுள்ளது.</p><p>‘தன்னை விட இளம் அலுவலர் கீழ் பணிபுரிய விரும்ப வில்லை’ என்று குறிப்பிட்டு 3 மாத கெடுவுடன் விருப்ப ஓய்வு கோரியுள்ளார். மேலும் உம்ராவ் சலோடியா என்ற தனது பெயர் உம்ராவ் கான் என விளங்கும் என்று அறிவித்திருக்கிறார்.</p><p>இது போன்ற சூழல்களில், மதமாற்றத்தின் இன்னொரு முகமாக கருதப்படுவது என்ன வென்றால்,  இஸ்லாமிய மதத்தின் மீதான காழ்ப்பு, அவநம்பிக்கை அல்லது ஒருவித பயவுணர்வின் காரணமாக, இஸ்லாமியர்களின் எண்ணிக்கை பெருக்கத்தை, இந்து மதத் தலைவர்கள் எப்போதும் விரும்புவதில்லை. இதை ஆயுதமாகக் கொண்டு, “எங்களது கோரிக்கைகள் கவனிக்கப்படாவிட்டால், எதிரி மதத்தைத் தழுவுவோம்” என்பதை மதமாற்றம் மேற்கொள்பவர்கள் எச்சரிக்கையாவோ அல்லது உரிமை கோரலின் குரலாகவோ தொடர்ந்து எழுப்பி வருகிறார்கள் எனப்படுகிறது.</p><p>இஸ்லாமிய மதத்தின் முன்னோடிகள் இந்து மதத்தைச் சேர்ந்தவர்களென்றும், ஆகவே இஸ்லாமியர்கள் தாய் மதமான இந்து மதத்திற்கு திரும்பவேண்டுமென வலியுறுத்தும் “கர் வாப்சி” என்னும் இந்துத்துவவாதிகளின் கூற்றை மறுக்கும் விதத்தில் உம்ராவ் சலோடியாவின் செயல்பாடு அமைந்துள்ளது.</p><p>தலித் மக்கள் மனநிலையின்படி, இந்து மதத்திலிருந்து புத்த மதத்திற்கு மாறுவதென்பது அவர்களின் உண்மைநிலையை மீட்டெடுக்கும் நிகழ்வாக கருதப்படுகிறது. தலித்துகள் புத்தமதத்தினர் என்றும் பிராமணர்களால் தங்களின் உண்மை அடையாளம் தொலைந்து இழிவுக்கு உள்ளானதாகவும் கருதுகிறார்கள்.</p><p>கெயில் ஓம்வேத், எழுதிய ”இந்தியாவில் புத்தமதம், பிராமணீயம் மற்றும் சாதியின் சவால்கள்” எனும் புத்தகத்தில், புத்தமதத்திற்கும் பிராமணீயத்திற்கும் இடையேயான மோதல் எப்பொழுதும் நிகழ்விலிருக்கிறது. ஏனெனில் புத்த மதத்தை அழித்தொழிக்கும் போக்கில் சாதி அமைப்பு திடமாக்கப்பட்டு, குறிப்பிட்ட வகுப்பினரை இழிவுக்குள்ளாக்கி “தீண்டத்தகாதவர்கள்” என்று குறிப்பிட்டுள்ளார்.</p><p>இத்தகைய கண்ணோட்டத்தில், தலித்துகள் தங்கள் உண்மை மதமாகக் கருதும் புத்தமதத்திற்கு மாறுவதில் முரணாக எதுவுமில்லை. அத்தகைய மதமாற்றத்தை தங்களைப் புனரமைத்துக் கொள்ளவும், சாதி எனும் விலங்கிலிருந்து தங்களை விடுவித்துக்கொள்ளும் வழியாகவுமே கருதுகிறார்கள்.</p><p>தலித்துகள் தங்களுக்கான நீதி, உரிமை மற்றும் சுயமரியாதையுடைய வாழ்வைத் தக்க வைத்துக்கொள்ள நடத்தும் போராட்டத்தில், கிளர்ச்சி என்றோ, மிரட்டல் என்றோ அல்லது தப்பிப் பிழைத்து வாழ்வதற்கான ஒரு உத்தி என்றோ அவ்வளவு எளிதாக தரம்  பிரிக்க முடியாது.ஆயினும், இஸ்லாம் மதத்திற்கு மாறும் எண்ணமானது, இந்துத்வ அடிப்படைவாதிகளைக் கோபமடைய வைக்கிறது. இந்த ஒரு காரணத்திற்காகவே பல தலித் செயல்பாட்டாளர்கள், தலித்துகளையும் இஸ்லாமியர்களையும் இணக்கம் நிறைந்தவர்களாகப் பார்க்கின்றனர்.</p><p>(அஜாஸ் அஷ்ரஃப், டெல்லியைச் சேர்ந்த பத்திரிக்கையாளர். இவர் எழுதிய புத்தகமான “தி ஹவர் பிஃவோர் டான்”, பாபர் மசூதி இடிப்பு சம்பவத்தைப் பின்னணியாகக் கொண்டது.</p><p>நன்றி -www.scroll.in</p><div class="footer">2016 &copy; காப்புரிமை  மின்அம்பலம் அமைப்பு.</div>
</div>
</body>
</html>
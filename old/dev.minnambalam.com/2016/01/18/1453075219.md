#தாய்மொழியில் தொழிற்கல்வி : கன்னட ஆய்வுக்குழு பரிந்துரை !

கர்நாடக மாநில அரசின் உத்தரவின் பேரில் ஹம்பி கன்னட பல்கலைக்கழக துணைவேந்தர் போரலிங்கையா தலைமையில் அறிஞர் குழு அமைக்கப்பட்டு கன்னட மொழியில் தொழிற்கல்வி சாத்தியமா என ஆய்வு செய்தது. கடந்த வாரம் ஆய்வை முடித்த அந்த குழு தனது அறிக்கையை சனிக்கிழமை கர்நாடக மாநில உயர்கல்வித்துறை அமைச்சர் டி.பி.ஜெயசந்திராவிடம் அளித்தது. 

அந்த அறிக்கையில்  "கர்நாடகத்தில் செயல்பட்டுவரும் அனைத்து பல்கலைக்கழகங்களிலும் கன்னடமொழியை கட்டாயமாக்க வேண்டும். குறிப்பாக மருத்துவம், பொறியியல், சட்டம், வேளாண்மை போன்ற தொழில்கல்வியை கட்டாயம் கன்னடத்தில் கற்பிக்க நடவடிக்கை எடுக்க வேண்டும் என்று அறிஞர் குழு பரிந்துரைத்துள்ளது. தொழில்கல்வியில் படிக்கும் கன்னடம் அல்லாத மாணவர்களுக்கு 2 செமஸ்டர் வரை கன்னடம் படிப்பதை கட்டாயமாக்க வேண்டும். தொழில்கல்வி பாடத்திட்டங்களை கன்னடத்தில் வகுக்க வேண்டும். அதுபோல இளநிலை மற்றும்  முதுநிலை பட்டப்படிப்பிலும் கன்னடவழிக் கல்வியை அறிமுகம் செய்ய வேண்டும்" எனவும் உறுதியாக பரிந்துரை செய்யப்பட்டுள்ளதாக தெரிவிக்கப்படுகிறது, 
